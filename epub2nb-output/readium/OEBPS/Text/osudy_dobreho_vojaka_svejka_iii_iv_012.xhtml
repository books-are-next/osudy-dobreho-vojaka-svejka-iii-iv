<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_iii_iv-9</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_iii_iv" xml:lang="cs-CZ">
		<div>
			<p id="toc_marker-2-2" class="MLP-uroven2-kapitola para-style-override-1">2. <br/>Duchovní útěcha</p>
			<p class="MLP-text-bez1radku para-style-override-1">Polní kurát Martinec v&#160;pravém slova smyslu nepřišel k&#160;Švejkovi, ale veplul k&#160;němu jako baletka na jevišti. Nebeské touhy a&#160;láhev starého gumpoldskirchen činily ho v&#160;této dojemné chvíli lehkým jako pírko. Zdálo se mu, že se přibližuje v&#160;této vážné a&#160;posvátné chvíli blíže k&#160;bohu, zatímco se přibližoval k&#160;Švejkovi.</p>
			<p class="MLP-text para-style-override-1">Zavřeli za ním dveře, zanechali oba o&#160;samotě a&#160;on nadšeně řekl k&#160;Švejkovi, který seděl na kavalci:</p>
			<p class="MLP-text para-style-override-1">„Milý synu, já jsem polní kurát Martinec.“</p>
			<p class="MLP-text para-style-override-1">Toto oslovení zdálo se mu po celé cestě sem nejvhodnějším a&#160;jaksi otcovsky dojemným.</p>
			<p class="MLP-text para-style-override-1">Švejk vstal ze svého pelechu, potřásl bodře rukou polnímu kurátovi a&#160;řekl:</p>
			<p class="MLP-text para-style-override-1">„Mě velice těší, já jsem Švejk, ordonanc 11.&#160;marškumpanie 91.&#160;regimentu. Nedávno nám přeložili kádr do Brucku nad Litavou, tak si pěkně sednou vedle mne, pane feldkurát, a&#160;vypravujou mně, proč voni sou zavřenej. Voni sou přece v&#160;ranku oficíra, tak jim gebíruje oficírskej arest při garnizóně, kdepak tady, vždyť je na tom kavalci plno vší. Někdy ovšem se stává, že někdo neví, kam vlastně arestem patří, ale to se splete v&#160;kanceláři nebo náhodou.</p>
			<p class="MLP-text para-style-override-1">Jednou jsem vám seděl, pane feldkurát, v&#160;arestě v&#160;Budějovicích u&#160;pluku a&#160;přivedli ke mně jednoho kadetštelfrtrétra. Takovej kadetštelfrtrétr, to bylo něco podobnýho jako feldkuráti, ani prase, ani myš, řval na vojáky jako oficír, a&#160;když se něco stalo, tak ho zavírali mezi sprostej manšaft. Byli to vám, pane feldkurát, takoví bastardi, že je nepřijímali na mináž do untroficírský kuchyně, na mináž pro manšaft neměli právo, to byli vejš, a&#160;oficírsmináž jim zase negebírovala. Měli jsme jich tam tenkrát pět a&#160;ze začátku vám to žralo v&#160;kantýně samý syrečky, poněvadž mináž nikde nedostali, až tam na ně přišel takhle jednou obrlajtnant Wurm a&#160;zakázal jim to, poněvadž prej se to nesrovnává se ctí kadetštelfrtrétrů chodit do kantýny pro manšaft. Ale co měli dělat, do oficírskantýny je nepouštěli. Tak viseli ve vzduchu a&#160;prošli za několik dní takovou cestou utrpení, že jeden z&#160;nich skočil do Malše a&#160;jeden zběh od pluku a&#160;za dva měsíce do kasáren psal, že je v&#160;Maroku ministrem vojenství.</p>
			<p class="MLP-text para-style-override-1">Byli čtyři, poněvadž toho z&#160;Malše vylovili živýho, poněvadž von v&#160;rozčilení zapomněl, když tam skákal, že umí plavat a&#160;že udělal zkoušku v&#160;plavectví s&#160;výborným prospěchem. Dodali ho do nemocnice a&#160;tam si s&#160;ním zas nevěděli rady, jestli ho mají přikrejt oficírskou dekou, anebo vobyčejnou pro manšaft. Tak našli tedy cestu a&#160;nedali mu vůbec žádnou deku a&#160;zabalili ho jenom do mokrýho prostěradla, takže von za půl hodiny prosil, aby ho pustili zpátky do kasáren, a&#160;to byl právě ten, kterýho zavřeli ke mně ještě celýho mokrýho. Seděl tam asi čtyři dni a&#160;liboval si, poněvadž tam dostával mináž, arestantskou sice, ale mináž, byl na svým jistým, jak se říká. Pátej den si pro něho přišli a&#160;von se potom za půl hodiny vrátil pro čepici a&#160;plakal vám radostí. Povídá mně:</p>
			<p class="MLP-text para-style-override-1">‚Přišlo konečně vo nás rozhodnutí. Vode dneška budeme kadetštelfrtrétři zavíráni na hauptvaše mezi oficírama, na mináž budeme si připlácet do oficírský kuchyně, a&#160;až se oficíři najedí, tak teprve dostanem my jíst, spát budeme s&#160;manšaftem a&#160;kafe budem dostávat taky vod manšaftskuchyně a&#160;fasovat budem tabák taky s&#160;manšaftem.‘“</p>
			<p class="MLP-text para-style-override-1">Teprve nyní se tak dalece vzpamatoval polní kurát Martinec, že přerušil Švejka větou, která svým obsahem nepatřila nijak předcházejícímu rozhovoru:</p>
			<p class="MLP-text para-style-override-1">„Ano, ano, milý synu! Jsou věci mezi nebem a&#160;zemí, o&#160;kterých sluší uvažovati s&#160;vroucím srdcem a&#160;s&#160;plnou důvěrou v&#160;nekonečné milosrdenství boží. Přicházím, milý synu, poskytnouti ti duchovní útěchy.“</p>
			<p class="MLP-text para-style-override-1">Zamlčel se, poněvadž to všechno se mu jaksi nehodilo. Po cestě již si sestavoval celý náčrtek řeči, ve které nešťastníka přivede k&#160;rozjímání o&#160;jeho životě a&#160;jak mu bude odpuštěno tam nahoře, když se bude kát a&#160;projeví účinnou lítost.</p>
			<p class="MLP-text para-style-override-1">Nyní přemýšlel, jak dál navázat, ale předešel ho Švejk otázkou, jestli má cigaretu.</p>
			<p class="MLP-text para-style-override-1">Polní kurát Martinec nenaučil se doposud kouřit. To bylo také jediné, co si vlastně zachoval ze životosprávy, než sem přijel. Někdy u&#160;generála Finka, když už měl trochu v&#160;hlavě, zkoušel kouřit britanika, ale hned mu všechno šlo ven, přičemž měl dojem, že mu andělíček strážce výstražně lechtá v&#160;krku.</p>
			<p class="MLP-text para-style-override-1">„Nekouřím, milý synu,“ odpověděl Švejkovi s&#160;neobyčejnou důstojností.</p>
			<p class="MLP-text para-style-override-1">„To se divím,“ řekl Švejk. „Znal jsem mnoho feldkurátů a&#160;ti kouřili jako špirituska na Zlíchově. Feldkuráta si vůbec nemůžu představit, aby nekouřil a&#160;nepil. Jenom jednoho jsem znal, kterej nešlukoval, ale ten zas raději místo kouření žvejkal tabák a&#160;při kázání poplival celou kazatelnu.&#160;– Vodkuďpak sou, pane feldkurát?“</p>
			<p class="MLP-text para-style-override-1">„Od Nového Jičína,“ skleslým hlasem ozval se c.&#160;k.&#160;dp. Martinec.</p>
			<p class="MLP-text para-style-override-1">„To snad znali, pane feldkurát, nějakou Růženu Gaudrsovou, byla předloni zaměstnána v&#160;jedný vinárně v&#160;Platnéřský ulici v&#160;Praze a&#160;žalovala vám najednou osmnáct lidí pro paternitu, poněvadž se jí narodily dvojčata. To jedno z&#160;těch dvojčat mělo jedno voko modrý a&#160;druhý hnědý, to druhý dvojče mělo jedno voko šedý a&#160;druhý černý, tak vona předpokládala, že už jsou v&#160;tom angažovaný čtyři páni s&#160;podobnejma vočima, kteří tam do tý vinárny chodili a&#160;něco s&#160;ní měli. Potom to jedno z&#160;dvojčat mělo chromou nožičku jako jeden magistrátní rada, který tam taky chodil, a&#160;to druhý zas mělo šest prstů na jedný noze jako jeden poslanec, kterej tam bejval denním hostem. A&#160;teď si představějí, pane feldkurát, že takovejch hostů tam chodilo vosumnáct, a&#160;ta dvojčata vod každýho měla nějaký znamínko, vod všech těch vosumnácti, s&#160;kerejma vona chodila buď na privát, nebo do hotelu.</p>
			<p class="MLP-text para-style-override-1">Nakonec soud rozhod, že otec při takovej tlačenici je neznámý, a&#160;vona to nakonec svedla na vinárníka a&#160;žalovala vinárníka, u&#160;kterýho sloužila, ale ten dokázal, že je už přes dvacet let impotentní na základě operace při nějakým zánětu dolejších vokončetin. Voni ji pak šupovali, pane feldkurát, k&#160;vám do Novýho Jičína, z&#160;toho je nejlepší vidět, že kdo baží vo moc, dostane vobyčejně starýho kozla. Vona se měla držet jednoho a&#160;netvrdit před soudem, že jedno dvojčátko je vod pana poslance a&#160;druhý vod pana magistrátního rady anebo vod toho a&#160;vod toho. Každý narození dítěte se dá lehce spočítat. Tolikátýho a&#160;tolikátýho jsem s&#160;ním byla v&#160;hotelu a&#160;tolikátýho a&#160;tolikátýho se mně to narodilo. To se ví, když je to normální porod, pane feldkurát. V&#160;takovejch abštajglách vždycky se najde za pětku ňákej svědek, jako podomek nebo pokojská, který to vodpřísáhnou, že tam skutečně tu noc s&#160;ní byl a&#160;vona že mu řekla, ještě když šli dolů po schodech: ‚A&#160;co když něco z&#160;toho bude?‘ a&#160;von že jí na to vodpověděl: ‚Neboj se, kanimůro, vo dítě se postarám.‘“</p>
			<p class="MLP-text para-style-override-1">Polní kurát se zamyslil a&#160;celá duchovní útěcha připadala mu nyní nějak těžkou, třebaže měl již předtím celou osnovu vypracovanou, co a&#160;jak bude s&#160;milým synem mluvit. O&#160;tom nejvyšším milosrdenství v&#160;den posledního soudu, kdy vstanou všichni vojenští zločinci z&#160;hrobů s&#160;oprátkou na krku, a&#160;poněvadž se káli, přijati jsou na milost stejně jako ten lotr z&#160;Nového zákona.</p>
			<p class="MLP-text para-style-override-1">Měl připravenu snad jednu z&#160;nejhezčích duchovních útěch, která měla sestávat ze tří částí. Napřed chtěl pojednat o&#160;tom, že je smrt oběšením lehká, když je člověk úplně usmířen s&#160;bohem. Vojenský zákon že trestá provinilce pro jeho zradu spáchanou na císaři pánu, který je otcem svých vojínů, takže na sebemenší poklesek jejich sluší se dívati jako na otcovraždu, potupení otce. Potom chtěl dál rozvinout svou teorii, že císař pán jest z&#160;milosti boží, že jest bohem ustanoven k&#160;řízení světských záležitostí, tak jako papež jest ustanoven k&#160;řízení duchovních věcí. Zrada spáchaná na císaři jest zradou spáchanou na samotném pánubohu. Čeká tedy vojenského zločince kromě oprátky trest na věčnosti a&#160;věčné zatracení zlolaje. Jestli však světská spravedlnost nemůže vzhledem k&#160;vojenské disciplíně zrušit rozsudek a&#160;musí oběsit zločince, není ještě všecko ztraceno, pokud se týká druhého trestu na věčnosti. Člověk to může parírovat výborným tahem, pokáním.</p>
			<p class="MLP-text para-style-override-1">Polní kurát představoval si tu nejdojemnější scénu, která jemu samotnému tam nahoře prospěje k&#160;vymazání všech poznámek o&#160;jeho činnosti a&#160;působení v&#160;bytě generála Finka v&#160;Přemyšlu.</p>
			<p class="MLP-text para-style-override-1">Jak na něho, odsouzence, potom v&#160;úvodě zařve:</p>
			<p class="MLP-text para-style-override-1">„Kaj se, synu, klekněme si spolu! Opakuj za mnou, synu!“</p>
			<p class="MLP-text para-style-override-1">A&#160;jak potom touhle smradlavou, zavšivenou celou bude se ozývati modlitba:</p>
			<p class="MLP-text para-style-override-1">„Bože, jehož vlastností jest smilovávati se vždycky a&#160;odpouštěti, snažně tě prosím za duši vojína tohoto, kteréž jsi rozkázal odejíti z&#160;tohoto světa na základě rozsudku náhlého vojenského soudu v&#160;Přemyšlu. Dejž infanteristovi tomuto pro jeho úpěnlivé a&#160;úplné pokání, aby pekelných útrap nezakusil, ale věčných radostí požíval.“</p>
			<p class="MLP-text para-style-override-1">„S&#160;dovolením, pane feldkurát, už sedějí pět minut jako zařezanej, jako by jim ani do hovoru nebylo. Na nich člověk hned pozná, že jsou ponejprv v&#160;arestě.“</p>
			<p class="MLP-text para-style-override-1">„Přišel jsem,“ řekl vážně polní kurát, „kvůli duchovní útěše.“</p>
			<p class="MLP-text para-style-override-1">„To je zvláštní, co pořád mají, pane feldkurát, s&#160;tou duchovní útěchou. Já, pane feldkurát, necejtím se bejt tak silnej, abych jim mohl nějakou útěchu poskytnout. Voni nejsou ani první, ani poslední feldkurát, kerej se dostal za mříže. Vostatně, abych jim řekl pravdu, pane feldkurát, já nemám tu vejřečnost, abych mohl někomu poskytovat útěchu v&#160;jeho těžkým postavení. Jednou jsem to zkusil, ale nedopadlo to příliš dobře, hačnou si pěkně vedle a&#160;já jim to povím.</p>
			<p class="MLP-text para-style-override-1">Když jsem bydlel v&#160;Opatovickej ulici, tak jsem tam měl jednoho kamaráda, Faustýna, vrátnýho z&#160;hotelu. Byl to moc hodnej člověk, spravedlivej a&#160;přičinlivej. Znal kdejakou holku z&#160;ulice, a&#160;mohli by přijít, pane feldkurát, kterejkoliv čas noční do hotelu k&#160;němu a&#160;říct mu jen: ‚Pane Faustýne, potřebuju nějakou slečnu,‘ a&#160;von vám hned svědomitě se optal, jestli blondýnku, brunetu, menší, vyšší, tenkou, tlustou, Němkyni, Češku nebo židovku, svobodnou, rozvedenou nebo vdanou paničku, inteligentní nebo bez inteligence.“</p>
			<p class="MLP-text para-style-override-1">Švejk přitulil se důvěrně k&#160;polnímu kurátovi, a&#160;objímaje ho v&#160;pasu, pokračoval:</p>
			<p class="MLP-text para-style-override-1">„Řekněme tedy, pane feldkurát, že by řekli: ‚Potřebuju blondýnu, nohatou, vdovu, bez inteligence,‘ a&#160;za deset minut byste ji měl v&#160;posteli i&#160;s&#160;křestním listem.“</p>
			<p class="MLP-text para-style-override-1">Polnímu kurátovi počalo být horko, a&#160;Švejk mluvil dál, tiskna k&#160;sobě mateřsky polního kuráta:</p>
			<p class="MLP-text para-style-override-1">„Ani by neřekli, pane feldkurát, jakej měl pan Faustýn smysl pro mravnost a&#160;poctivost. Vod těch ženskejch, kerý dohazoval a&#160;dodával do pokojů, nevzal vám ani krejcar diškerece, a&#160;když se někdy některá z&#160;těch ženštin zapomněla a&#160;chtěla mu něco podstrčit, měli vidět, jak se rozčílil a&#160;začal na ni křičet: ‚Ty svině jedna, když prodáváš svoje tělo a&#160;pášeš smrtelnej hřích, nemysli si, že ten tvůj nějakej šesták mně pomůže. Já nejsem žádnej kuplíř, nestoudná běhno. Já to dělám jedině z&#160;outrpnosti k&#160;tobě, abys, když už ses tak spustila, nemusela svou hanbu veřejně vykládat kolemjdoucím, aby tě někde v&#160;noci chytla patrola a&#160;tys musela potom tři dni mejt na direkci. Takhle seš aspoň v&#160;teple a&#160;nikdo nevidí, kam až jsi klesla.‘ Von si to vynahražoval na hostech, když nechtěl brát peníze jako pasák.</p>
			<p class="MLP-text para-style-override-1">Měl svou sazbu: modrý voči stály šesták, černý patnáct krejcarů, a&#160;von to všechno vypočet přímo dopodrobna jako oučet na kousek papíru, kerej podal hostovi. Byly to velmi přístupné ceny za zprostředkování. Na ženskou bez inteligence byla přirážka šesták, poněvadž von vycházel z&#160;tý zásady, že taková sprostá nádoba víc pobaví než taková vzdělaná dáma.</p>
			<p class="MLP-text para-style-override-1">Jednou kvečeru přišel ke mně pan Faustýn do Opatovickej ulice náramně rozčilenej a&#160;nesvůj, jako by ho právě byli před chvilkou vytáhli zpod ochrannýho rámu vod elektriky a&#160;ukradli mu přitom hodinky. Napřed vůbec nic nemluvil, jen vytáhl z&#160;kapsy láhev rumu, napil se, podal mně a&#160;řekl: ‚Pij.‘ Tak jsme nemluvili nic, až když jsme tu láhev vypili, von najednou povídá: ‚Kamaráde, buď tak laskav, udělej mně něco k&#160;vůli. Otevři vokno na ulici, já si na vokno sednu a&#160;ty mě chytíš za nohy a&#160;shodíš mě z&#160;třetího patra dolů. Já už v&#160;životě nic jinýho nepotřebuju, já mám tuhle poslední outěchu, že se našel dobrej kamarád, kerej mne sprovodí ze světa. Já dál na světě bejt živ nemůžu, já poctivej člověk sem žalovanej pro kuplířství jako ňákej pasák ze Židů. Náš hotel je přeci prvotřídní, všecky tři panský i&#160;moje žena mají knížky a&#160;nejsou dlužni panu doktorovi za vizitu ani krejcar. Máš-li mne jen trošku rád, shoď mne z&#160;třetího patra, dej mně tu poslední outěchu.‘ Řekl jsem mu, aby si tedy vylezl na okno, a&#160;shodil jsem ho dolů na ulici.&#160;– Nelekají se, pane feldkurát.“</p>
			<p class="MLP-text para-style-override-1">Švejk vystoupil na pryčnu, přičemž vytáhl s&#160;sebou polního kuráta:</p>
			<p class="MLP-text para-style-override-1">„Podívají se, pane feldkurát, já jsem ho tedy takhle chytil a&#160;šup s&#160;ním dolů.“</p>
			<p class="MLP-text para-style-override-1">Švejk vyzvedl polního kuráta, spustil ho na podlahu, a&#160;zatímco poděšený polní kurát se sbíral ze země, hovořil Švejk dále:</p>
			<p class="MLP-text para-style-override-1">„Tak vidějí, pane feldkurát, že se jim nic nestalo, a&#160;jemu taky ne, panu Faustýnovi, vono to bylo asi jenom vo třikrát vejš. Von byl totiž ten pan Faustýn úplně vožralej a&#160;zapomněl, že já bydlím v&#160;Opatovickej ulici docela v&#160;nízkém přízemí, a&#160;ne ve třetím patře jako před rokem, když jsem bydlel v&#160;Křemencovej ulici a&#160;von ke mně chodil na návštěvu.“</p>
			<p class="MLP-text para-style-override-1">Polní kurát ze země poděšeně podíval se na Švejka, který stoje nad ním na pryčně, rozkládal rukama.</p>
			<p class="MLP-text para-style-override-1">Kurátovi napadlo, že má co dělat se šílencem, proto koktaje: „Ano, milý synu, nebylo to ani třikrát tak vysoko,“ šoupal se pomalu pozpátku ku dveřím, na které začal tak náhle bušit a&#160;přitom tak strašně ječet, že mu hned otevřeli.</p>
			<p class="MLP-text para-style-override-1">Švejk viděl zamříženým oknem, jak polní kurát spěšně kráčí přes nádvoří v&#160;průvodu stráže, přitom živě gestikuluje.</p>
			<p class="MLP-text para-style-override-1">„Teď ho vedou asi na magorku,“ pomyslil si Švejk, seskočil z&#160;pryčny, a&#160;procházeje se vojenským krokem, zpíval si:</p>
			<p class="MLP-verse--I---12-12 para-style-override-1">„Ten prstýnek, cos mi dala,<br/>ten já nosit nebudu.<br/>Prachsakra, pročpak ne.<br/>Až já přijdu k&#160;svému regimentu,<br/>do kvéru ho nabiju…“</p>
			<p class="MLP-text para-style-override-1">Polního kuráta za několik minut nato ohlašovali u&#160;generála Finka.</p>
			<p class="MLP-text-bez1radku--12-0 para-style-override-1">U&#160;generála bylo opět jedno velké shromáždění, ve kterém vynikající úlohu hrály dvě příjemné dámy, víno a&#160;likéry.</p>
			<p class="MLP-text para-style-override-1">Bylo zde z&#160;důstojnického sboru celé sestavení ranního náhlého soudu, kromě obyčejného infanteristy, který ráno jim zapaloval cigarety.</p>
			<p class="MLP-text para-style-override-1">Polní kurát veplul opět tak pohádkově jako příšera do shromáždění. Byl bledý, rozechvělý a&#160;důstojný jako člověk, který je si vědom, že byl nevinně zfackován.</p>
			<p class="MLP-text para-style-override-1">Generál Fink, počínající si poslední dobou velice důvěrně k&#160;polnímu kurátovi, stáhl ho k&#160;sobě na pohovku a&#160;napařeným hlasem otázal se kuráta:</p>
			<p class="MLP-text para-style-override-1">„Co je s&#160;tebou, duchovní útěcho?“</p>
			<p class="MLP-text para-style-override-1">Přitom jedna z&#160;veselých dam hodila po kurátovi memfiskou.</p>
			<p class="MLP-text para-style-override-1">„Pijte, duchovní útěcho,“ řekl ještě generál Fink, nalévaje vína polnímu kurátovi do velikého zeleného poháru. Poněvadž ten ihned se nenapil, začal ho sám vlastnoručně generál napájet, a&#160;kdyby nebyl kurát statečně lokal, byl by ho celého pobryndal.</p>
			<p class="MLP-text para-style-override-1">Potom nastalo teprve dotazování, jak se při poskytování du­chovní útěchy choval odsouzenec. Polní kurát vstal a&#160;řekl hlasem plným tragiky:</p>
			<p class="MLP-text para-style-override-1">„Zešílel.“</p>
			<p class="MLP-text para-style-override-1">„To musela být znamenitá duchovní útěcha,“ zasmál se generál, načež se všichni dali do hrozného chechtotu, přičemž obě dámy začaly opět házet na kuráta memfisky.</p>
			<p class="MLP-text para-style-override-1">Na konci stolu klímal v&#160;křesle major, který již trochu přebral, nyní se probudil ze své apatie, nalil rychle do dvou vinných sklenic nějakého likéru, rozrazil si cestu přes židle k&#160;polnímu kurátovi a&#160;přinutil zmámeného božího sluhu vypít to s&#160;ním na bratrství. Potom se zas odvalil na své místo a&#160;tloukl špačky dál.</p>
			<p class="MLP-text para-style-override-1">Tímto přípitkem na bratrství upadl polní kurát do osidel ďábla, který natahoval na něho svou náruč ze všech lahví na stole i&#160;z&#160;pohledů a&#160;úsměvů veselých dam, které si daly naproti němu nohy na stůl, takže na polního kuráta koukal Belzebub z&#160;krajkoví.</p>
			<p class="MLP-text para-style-override-1">Do poslední chvíle neztrácel polní kurát přesvědčení, že se hraje o&#160;jeho duši a&#160;on sám že je mučedníkem.</p>
			<p class="MLP-text para-style-override-1">Vyjádřil to také rozjímáním, které pronesl k&#160;dvěma vojenským sluhům generála, kteří ho odnášeli do vedlejších pokojů na pohovku:</p>
			<p class="MLP-text para-style-override-1">„Smutné sice, ale vznešené divadlo otvírá se před vašima očima, když nepředpojatou a&#160;čistou myslí vzpomenete si na tolik proslavených trpitelů, kteří stali se obětmi pro víru a&#160;jsou známi pod jménem mučedníků. Na mně vidíte, jak člověk nad všeliká utrpení cítí se povýšen, když v&#160;jeho srdci obývá pravda a&#160;ctnost, které ho ozbrojují k&#160;dobytí slavného vítězství nad nejstrašnějším utrpením.“</p>
			<p class="MLP-text para-style-override-1">Tu ho obrátili obličejem ke stěně a&#160;on ihned usnul.</p>
			<p class="MLP-text para-style-override-1">Měl neklidný spánek.</p>
			<p class="MLP-text para-style-override-1">Zdálo se mu, že ve dne vykonává funkce polního kuráta a&#160;večer že je vrátným v&#160;hotelu na místě vrátného Faustýna, kterého Švejk shodil z&#160;třetího poschodí.</p>
			<p class="MLP-text para-style-override-1">Přicházely na něho ze všech stran ke generálovi žaloby, že místo blondýny přivedl hostovi brunetu, místo rozvedené paní s&#160;inteligencí že dodal vdovu bez inteligence.</p>
			<p class="MLP-text para-style-override-1">Probudil se ráno zpocený jako myš, měl žaludek jako na vodě a&#160;připadalo mu, že ten jeho farář na Moravě je proti němu anděl.</p>
		</div>
</body>
</html>