<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_iii_iv-4</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_iii_iv" xml:lang="cs-CZ">
		<div>
			<p id="toc_marker-1-2" class="MLP-uroven2-kapitola para-style-override-1">2. <br/>V&#160;Budapešti</p>
			<p class="MLP-text-bez1radku para-style-override-1">Matušič přinesl na vojenském nádraží v&#160;Budapešti hejtmanovi Ságnerovi z&#160;velitelství telegram, který poslal nešťastný velitel brigády dopravený do sanatoria. Byl téhož obsahu, nešifrován, jako na poslední stanici: „Rychle uvařit menáž a&#160;pochodem na Sokal.“ K&#160;tomu bylo připojeno: „Vozatajstvo začíslit u&#160;východní skupiny. Výzvědná služba se zrušuje. 13.&#160;pochodový prapor staví most přes řeku Bug. Bližší v&#160;novinách.“</p>
			<p class="MLP-text para-style-override-1">Hejtman Ságner odebral se ihned na velitelství nádraží. Uvítal ho malý tlustý důstojník s&#160;přátelským úsměvem.</p>
			<p class="MLP-text para-style-override-1">„Ten vyváděl, ten váš brigádní jenerál,“ řekl, chechtaje se na celé kolo, „ale doručit jsme vám tu blbost museli, poněvadž ještě nepřišlo od divize nařízení, že se jeho telegramy nemají dodávat adresátům. Včera projel 14.&#160;pochodový prapor 75.&#160;pluku a&#160;velitel praporu měl zde telegram, aby bylo vydáno všemu mužstvu po šesti korunách jako zvláštní odměna za Přemyšl, a&#160;zároveň nařízení, aby z&#160;těch šesti korun každý muž složil zde v&#160;kanceláři dvě koruny na válečnou půjčku… Podle zaručených zpráv má váš brigádní jenerál paralýzu.“</p>
			<p class="MLP-text para-style-override-1">„Pane majore,“ otázal se hejtman Ságner velitele vojenského nádraží, „dle rozkazů pluku, dle maršrúty jedeme do Gödöllö. Mužstvo má zde dostat patnáct deka ementálského sýra. Na poslední zastávce mělo mužstvo dostat patnáct deka uherského salámu. Ale nedostalo ničeho.“</p>
			<p class="MLP-text para-style-override-1">„Patrně zde také z&#160;toho sejde,“ odpověděl major, stále se příjemně usmívaje, „nevím o&#160;podobném rozkazu <span class="MLP-znak-kurziva-11b">pro pluky z&#160;Čech</span>. Ostatně to není mou věcí, obraťte se na zásobovací komando.“</p>
			<p class="MLP-text para-style-override-1">„Kdy odjíždíme, pane majore?“</p>
			<p class="MLP-text para-style-override-1">„Před vámi stojí vlak s&#160;těžkým dělostřelectvem do Haliče. Pus­tíme ho za hodinu, pane hejtmane. Na třetích kolejích stojí sanitní vlak. Odjíždí za 25&#160;minut po dělostřelectvu. Na dvanácté koleji máme vlak s&#160;municí. Odjíždí deset minut po sanitním vlaku a&#160;za dvacet minut po něm jede váš vlak.&#160;– Jestli totiž nebudou nějaké změny,“ dodal opět usměvavě, takže se zprotivil úplně hejtmanovi Ságnerovi.</p>
			<p class="MLP-text para-style-override-1">„Dovolte, pane majore,“ otázal se Ságner, „můžete mně dát vysvětlení o&#160;tom, že nevíte o&#160;žádném podobném rozkazu týkajícím se vydávání patnácti deka ementálského sýra <span class="MLP-znak-kurziva-11b">pro pluky z&#160;Čech</span>?“</p>
			<p class="MLP-text para-style-override-1">„To je rezervát,“ odpověděl hejtmanovi Ságnerovi, stále se usmívaje, velitel vojenského nádraží v&#160;Budapešti.</p>
			<p class="MLP-text para-style-override-1">„To jsem si dal,“ pomyslil si hejtman Ságner, vycházeje z&#160;budovy velitelství, „proč jsem ke všem čertům řekl nadporučíkovi Lukášovi, aby sebral všecky komandanty a&#160;šel s&#160;nimi do zásobovacího oddílu s&#160;mužstvem pro patnáct deka ementálského sýra pro osobu.“</p>
			<p class="MLP-text para-style-override-1">Nežli velitel 11.&#160;kumpanie nadporučík Lukáš dle rozkazu hejtmana Ságnera vydal rozkazy týkající se pochodu mužstva bataliónu ke skladišti pro patnáct deka ementálského sýra na muže, objevil se před ním Švejk s&#160;nešťastným Balounem.</p>
			<p class="MLP-text para-style-override-1">Baloun se celý třásl.</p>
			<p class="MLP-text para-style-override-1">„Poslušně hlásím, pane obrlajtnant,“ řekl s&#160;obvyklou ohebností Švejk, „věc, o&#160;kterou jde, je nesmírně důležitou. Prosil bych, pane obrlajtnant, abychom mohli tu celou záležitost <span class="MLP-znak-kurziva-11b">vyřídit někde vedle</span>, jako říkal jeden můj kamarád Špatina ze Zhoře, když dělal svědka na svatbě a&#160;chtělo se mu najednou v&#160;kostele…“</p>
			<p class="MLP-text para-style-override-1">„Tak co je, Švejku?“ přerušil ho nadporučík Lukáš, kterému se již zastesklo stejně po Švejkovi jako Švejkovi po nadporučíkovi Lukášovi, „pojďme tedy kousek dál.“</p>
			<p class="MLP-text para-style-override-1">Baloun je následoval vzadu, nepřestávaje se třást. Tento obr ztratil úplně duševní rovnováhu a&#160;klátil rukama v&#160;hrozném, beznadějném zoufalství.</p>
			<p class="MLP-text para-style-override-1">„Tak co je, Švejku?“ optal se nadporučík Lukáš, když zašli vedle.</p>
			<p class="MLP-text para-style-override-1">„Poslušně hlásím, pane obrlajtnant,“ řekl Švejk, „že je vždycky lepší se k&#160;něčemu přiznat dřív, než až to praskne. Vy jste dal určitej rozkaz, pane obrlajtnant, aby vám, až přijedeme do Budapešti, Baloun přines tu vaši játrovou paštiku a&#160;housky.&#160;– Dostals ten rozkaz, nebo ne?“ obrátil se Švejk na Balouna.</p>
			<p class="MLP-text para-style-override-1">Baloun počal ještě více klátit rukama, jako by se chtěl ubránit proti dorážejícímu nepříteli.</p>
			<p class="MLP-text para-style-override-1">„Tento rozkaz,“ řekl Švejk, „nemohl bejt, bohužel, pane obrlajtnant, vykonanej. Já jsem tu vaši játrovou paštiku sežral…</p>
			<p class="MLP-text para-style-override-1">Sežral jsem ji,“ řekl Švejk, šťouchaje do zděšeného Balouna, „poněvadž jsem si myslel, že játrová paštika se může zkazit. Já jsem čet několikrát v&#160;novinách, že se celá rodina votrávila játrovou paštikou. Jednou na Zderaze, jednou v&#160;Berouně, jednou v&#160;Táboře, jednou v&#160;Mladé Boleslavi, jednou v&#160;Příbrami. Všichni tej votravě podlehli. Játrová paštika, to je nejhorší prevít…“</p>
			<p class="MLP-text para-style-override-1">Baloun, celý se třesa, postavil se stranou a&#160;strčil si prst do krku a&#160;vrhl v&#160;krátkých přestávkách.</p>
			<p class="MLP-text para-style-override-1">„Co je s&#160;vámi, Baloune?“</p>
			<p class="MLP-text para-style-override-1">„Ble-ble-ju, é-é pane obr… é-é obr-lajt-nant é-é,“ používaje přestávek, volal nešťastný Baloun, „já-já ji sežral é-é, sežra-éé-l-l-l, é-é, já, éé, sám, éé, ý-é&#160;–“</p>
			<p class="MLP-text para-style-override-1">Z&#160;nešťastného Balouna šly hubou ven i&#160;kousky staniolového obalu z&#160;paštiky.</p>
			<p class="MLP-text para-style-override-1">„Jak vidíte, pane obrlajtnant,“ řekl Švejk, neztráceje ničeho ze své duševní rovnováhy, „vona taková každá sežraná paštika vyjde ven jako volej nad vodu. Já jsem to chtěl vzít sám na sebe, a&#160;von se pitomec takhle prozradí. Von je to docela hodnej člověk, ale sežere všechno, co je mu svěřený. Já jsem znal taky jednoho takovýho člověka. Byl sluha v&#160;jedný bance. Tomu mohli svěřit tisíce; jednou taky vyzvednul peníze zas v&#160;jiný bance a&#160;předali mu o&#160;tisíc korun a&#160;on to vrátil hned na místě, ale poslat ho za patnáct krejcarů pro krkovičku, tak polovičku na cestě sežral. Byl takovej chtivej na žrádlo, že když ho posílali úředníci za jitrnicema, tak je páral po cestě kapesním nožem a&#160;díry zalepoval englišflastrem, kerej ho stál při pěti jitrnicích víc než celá jitrnice.“</p>
			<p class="MLP-text para-style-override-1">Nadporučík Lukáš si vzdychl a&#160;odcházel.</p>
			<p class="MLP-text para-style-override-1">„Račte mít nějaké rozkazy, pane obrlajtnant?“ volal za ním Švejk, zatímco nešťastný Baloun neustále si strkal prst do krku.</p>
			<p class="MLP-text para-style-override-1">Nadporučík Lukáš máchl rukou a&#160;odcházel k&#160;zásobovacímu skladišti, přičemž mu na mysl přišla podivná myšlenka, že když vojáci žerou svým důstojníkům játrové paštiky, že to Rakousko nemůže vyhrát.</p>
			<p class="MLP-text para-style-override-1">Mezitím Švejk odváděl Balouna na druhou stranu vojenské trati. Přitom ho těšil, že se spolu podívají do města a&#160;přinesou odtamtuď panu nadporučíkovi debrecínské párky, kterýž pojem uzenářské speciality sléval se u&#160;Švejka přirozeně s&#160;pojmem hlavního města Uherského království.</p>
			<p class="MLP-text para-style-override-1">„Von by nám moh uject vlak,“ bědoval Baloun, který při své nenažranosti spojoval též ohromnou lakotu.</p>
			<p class="MLP-text para-style-override-1">„Když se jede na front,“ prohlásil Švejk, „tak se nikdy nic nezmešká, poněvadž každej vlak, kerej jede na front, si to moc dobře rozmyslí, aby přivez na konečnou stanici jenom půl ešalonu. Vostatně já ti dobře rozumím, Baloune. Máš zašitou kapsu.“</p>
			<p class="MLP-text para-style-override-1">Nešli však nikam, poněvadž ozval se signál k&#160;nastupování do vlaku. Mužstva jednotlivých rot vracela se od zásobovacího skladiště ku svým vagónům opět s&#160;prázdnem. Místo patnácti dekagramů ementálského sýra, který měl zde být rozdán, dostal každý po škatulce zápalek a&#160;jednu pohlednici, kterou vydalo komité pro válečné hroby v&#160;Rakousku (Vídeň XIX 4, Canisiusgasse). Místo patnácti dekagramů ementálského sýra měl každý v&#160;ruce západohaličský hřbitov vojínů v&#160;Sedlisku, s&#160;pomníkem nešťastných landveráků, zhotovených ulejvákem sochařem, jednoročním dobrovolníkem šikovatelem Scholzem.</p>
			<p class="MLP-text para-style-override-1">U&#160;štábního vagónu panovalo též neobyčejné vzrušení. Důstojníci pochodového praporu shromáždili se kolem hejtmana Ságnera, který jim cosi rozčileně vykládal. Vrátil se právě z&#160;nádražního velitelství a&#160;měl v&#160;ruce velmi důvěrný skutečný telegram ze štábu brigády, sáhodlouhého obsahu, s&#160;instrukcemi a&#160;pokyny, jak si počínati v&#160;této nové situaci, ve které se ocitlo Rakousko dne 23.&#160;května 1915.</p>
			<p class="MLP-text para-style-override-1">Brigáda telegrafovala, že Itálie vypověděla Rakousko-Uhersku válku.</p>
			<p class="MLP-text para-style-override-1">Ještě v&#160;Brucku nad Litavou v&#160;důstojnickém kasině se často při obědech a&#160;večeřích s&#160;plnou hubou hovořilo o&#160;podivném jednání a&#160;chování Itálie, ale celkem vzato nikdo nečekal, že se splní prorocká slova toho idiota kadeta Bieglera, který jednou při večeři odstrčil talíř s&#160;makaróny a&#160;prohlásil:</p>
			<p class="MLP-text para-style-override-1">„Těch se najím až pod branami Verony.“</p>
			<p class="MLP-text para-style-override-1">Hejtman Ságner, prostudovav instrukce obdržené právě z&#160;brigády, dal troubiti alarm.</p>
			<p class="MLP-text para-style-override-1">Když se všechno mužstvo pochodového praporu shromáždilo, bylo postaveno do čtverce a&#160;hejtman Ságner přečetl mužstvu neobyčejně vznešeným hlasem telegraficky mu dodaný příkaz po brigádě:</p>
			<p class="MLP-text para-style-override-1">„Z&#160;bezpříkladné zrady a&#160;z&#160;lačnosti zapomněl italský král na bratrské závazky, kterými byl povinován jako spojenec našeho mocnářství. Od vypuknutí války, ve které se měl postaviti po bok našim statečným vojskám, hrál zrádný italský král roli maskovaného zákeřníka, chovaje se obojetně, udržuje přitom tajné vyjednávání s&#160;našimi nepřáteli, kteráž zrada vyvrcholila v&#160;noci z&#160;22. na 23.&#160;květen vypovězením války našemu mocnářství. Náš nejvyšší velitel je přesvědčen, že naše vždy statečná a&#160;slavná vojska odpoví na ničemnou zradu nevěrného nepřítele takovým úderem, že zrádce přijde k&#160;poznání, jak, začav hanebně a&#160;zrádně válku, sám sebe zničil. V&#160;to důvěřujeme pevně, že s&#160;pomocí boží brzy nadejde den, kdy roviny italské opět uvidí vítěze od Santa Lucie, Vicenzy, Novary, Custozzy. Chceme zvítězit, musíme zvítězit a&#160;jistě zvítězíme!“</p>
			<p class="MLP-text para-style-override-1">Potom bylo obvyklé „Dreimal hoch!“ a&#160;vojsko nasedlo opět do vlaku, jaksi zaraženo. Místo patnácti deka ementálského sýra mají na krku válku s&#160;Itálií.</p>
			<p class="MLP-text-bez1radku--12-0 para-style-override-1">Ve vagóně, kde seděl Švejk s&#160;účetním šikovatelem Vaňkem, telefonistou Chodounským, Balounem a&#160;kuchařem Jurajdou, rozpředl se zajímavý rozhovor o&#160;zasáhnutí Itálie do války.</p>
			<p class="MLP-text para-style-override-1">„V&#160;Táborskej ulici v&#160;Praze byl taky takovej případ,“ začal Švejk. „Tam byl ňákej kupec Hořejší, kus vod něho dál naproti měl svůj krám kupec Pošmourný a&#160;mezi nima voběma byl hokynář Havlasa. Tak ten kupec Hořejší jednou dostal takovej nápad, aby se jako spojil s&#160;tím hokynářem Havlasou proti kupci Pošmournýmu, a&#160;začal s&#160;ním vyjednávat, že by mohli ty dva krámy spojit pod jednou firmou ‚Hořejší a&#160;Havlasa‘. Ale ten hokynář Havlasa šel hned k&#160;tomu kupci Pošmournýmu a&#160;povídá mu, že mu dává Hořejší dvanáct set za ten jeho hokynářský krám a&#160;že chce, aby s&#160;ním šel do kumpanie. Jestli ale von mu dá, Pošmourný, osmnáct stovek, tak že raději půjde s&#160;ním do kumpanie proti Hořejšímu. Tak se dohodli, a&#160;ten Havlasa ňákej čas pořád se oklouněl kolem toho Hořejšího, kerýho zradil, a&#160;dělal, jako by byl jeho nejlepším přítelem, a&#160;když přišla řeč na to, kdy to jako dají dohromady, říkal: ‚Jó, to už bude brzo. Já jenom čekám, až přijedou partaje z&#160;letních bytů.‘ A&#160;když ty partaje přijely, tak vopravdu to už bylo hotový, jak von pořád sliboval tomu Hořejšímu, že se to dá dohromady. Ten, když šel jednou ráno votvírat krám, viděl velkej nadpis nad krámem svýho konkurenta, velikánskou firmu ‚Pošmourný a&#160;Havlasa‘.“</p>
			<p class="MLP-text para-style-override-1">„U&#160;nás,“ poznamenal pitomý Baloun, „byl taky jednou takový případ: chtěl jsem koupit vedle ve vesnici jalovici, měl jsem ji smluvenou a&#160;votickej řezník mně ji přebral pod nosem.“</p>
			<p class="MLP-text para-style-override-1">„Když už tedy zas máme novou vojnu,“ pokračoval Švejk, „když máme vo jednoho nepřítele víc, když máme zas novej front, tak se bude muset šetřit s&#160;municí. ‚Čím víc je v&#160;rodině dětí, tím více se spotřebuje rákosek,‘ říkával dědeček Chovanec v&#160;Motole, kerej vyplácel rodičům v&#160;sousedství děti za paušál.“</p>
			<p class="MLP-text para-style-override-1">„Já mám jenom strach,“ řekl Baloun celý se třesa, „že kvůli tý Itálii budou menší porce.“</p>
			<p class="MLP-text para-style-override-1">Účetní šikovatel Vaněk se zamyslil a&#160;řekl vážně:</p>
			<p class="MLP-text para-style-override-1">„To všechno může být, poněvadž teď se to naše vítězství nějak protáhne.“</p>
			<p class="MLP-text para-style-override-1">„Teď bychom potřebovali novýho Radeckýho,“ prohodil Švejk, „ten už byl vobeznámenej s&#160;tamější krajinou, ten už věděl, kde je slabá stránka Taliánů a&#160;co se má šturmovat a&#160;vod který strany. Vono to není jen tak lehký, vlézt někam. To dovede každej, ale dostat se vodtamtud, to je pravý vojenský umění. Když už člověk někam vleze, tak musí vědět vo všem, co se kolem něho děje, aby se najednou nevoctnul před nějakou šlamastykou, kerej se říká katastrofa.</p>
			<p class="MLP-text para-style-override-1">To u&#160;nás jednou v&#160;domě, ještě na starým bytě, chytili na půdě zloděje, a&#160;von si chlap povšimnul, když tam vlez, že právě zedníci vopravujou světlík, von se jim tedy vytrh, skolil domovnici a&#160;spustil se po lešení dolů do světlíku a&#160;vodtamtud vůbec nemoh ven.</p>
			<p class="MLP-text para-style-override-1">Ale náš tatíček Radecký věděl vo každej cestě, nemohli ho nikde dostat. V&#160;jedný knížce vo tom jenerálovi bylo to celý popsaný, jak utek vod Santa Lucie a&#160;Taliáni jak taky utekli, a&#160;teprve jak druhej den vobjevil, že to vlastně vyhrál, když tam Taliány nenašel a&#160;neviděl dalekohledem, tak se vrátil a&#160;vobsadil vopuštěnou Santu Lucii. Vod tý doby byl menovanej maršálkem.“</p>
			<p class="MLP-text para-style-override-1">„Cožpak Itálie, to je pěkná země,“ prohodil kuchař Jurajda, „já sem byl jednou v&#160;Benátkách a&#160;vím, že Talián nazve každého prasetem. Když se rozčílí, je u&#160;něho každej porco maladetto. I&#160;papež je u&#160;něho porco, i&#160;‚madonna mia e porco‘, ‚papa e porco‘.“</p>
			<p class="MLP-text para-style-override-1">Účetní šikovatel Vaněk naproti tomu velice sympaticky se vyjádřil o&#160;Itálii. Má v&#160;Kralupech při své drogérii výrobu citrónové šťávy, kterou dělá ze shnilých citrónů, a&#160;nejlacinější citróny a&#160;nejshnilejší vždy kupoval z&#160;Itálie. Teď bude konec s&#160;dopravou citrónů z&#160;Itálie do Kralup. Není pochyby, že válka s&#160;Itálií přinese různá překvapení, poněvadž se bude chtít Rakousko pomstít.</p>
			<p class="MLP-text para-style-override-1">„Vono se řekne,“ usmál se Švejk, „pomstít se. Někdo myslí, že se pomstí, a&#160;nakonec to vodnese ten, koho si jako takovej člověk vybral za nástroj svý pomsty. Když jsem bydlel před lety na Vinohradech, tak tam bydlel v&#160;přízemí domovník a&#160;u&#160;toho na bytě byl jeden takovej malej ouředníček z&#160;ňáký banky, a&#160;ten chodil do jednoho výčepu v&#160;Krameriově ulici a&#160;pohádal se tam jednou s&#160;jedním pánem, kerej měl takovej ňákej ústav na Vinohradech pro analýzu moče. Ten pán vůbec na nic jinýho nemyslel a&#160;vo ničem jiném nemluvil a&#160;nosíval samé flaštičky s&#160;močí, každýmu to cpal pod nos, aby se taky vymočil a&#160;dal si prohlídnout moč, protože na takový prohlídce záleží štěstí člověka, rodiny a&#160;je to taky laciný, stojí to šest korun. Všichni, co chodili do výčepu, i&#160;hostinský a&#160;hostinská, dali si moč analyzovat, jenom ten úředníček se ještě držel, ačkoliv ten pán za ním lez pořád do pisoáru, když šel ven, a&#160;vždycky mu starostlivě říkal: ‚Já nevím, pane Skorkovský, mně se ta vaše moč nějak nelíbí, vymočte se do lahvičky, dřív než bude pozdě!‘ Konečně ho přemluvil. Stálo to úředníčka šest korun a&#160;ten pán mu ten rozbor jak náležitě vosladil, jako to už udělal těm všem ve výčepu, nevyjímaje ani hostinskýho, kterýmu kazil živnost, poněvadž takovej rozbor vždycky provázel říkáním, že je to moc vážnej případ, že nikdo nesmí nic pít kromě vody, že nesmí kouřit, že se nesmí ženit a&#160;že má jíst jen samou zeleninu. Tak ten úředníček měl na něho jako všichni strašnej vztek a&#160;zvolil si domovníka za nástroj svý pomsty, poněvadž znal domovníka jako surovce.</p>
			<p class="MLP-text para-style-override-1">Tak jednou tomu pánovi, co prováděl tu analýzu moči, povídá, že ten domovník už se necejtí zdráv nějakej čas a&#160;že ho prosí, aby si zejtra ráno k&#160;sedmej hodině přišel k&#160;němu pro moč, že si ji dá prozkoumat. A&#160;von tam šel. Domovník ještě spal, když ho ten pán vzbudil a&#160;povídal mu přátelsky: ‚Moje úcta, pane Málek, dobré jitro přeji. Tady prosím lahvička, račte se vymočit a&#160;dostanu šest korun.‘ Ale to bylo boží dopuštění potom, jak ten domovník vyskočil v&#160;kaťatech z&#160;postele, jak toho pána chyt za krk, jak s&#160;ním praštil vo almaru, až ho do ní zafasoval! Když ho vytáh z&#160;almary, popad bejkovec a&#160;už ho hnal dolů v&#160;kaťatech Čelakovskýho ulicí a&#160;ten ječel, jako když šlápneš psovi na vocas, a&#160;na Havlíčkově třídě skočil do elektriky, a&#160;domovníka chyt strážník, sepral se s&#160;ním, a&#160;poněvadž byl domovník v&#160;kaťatech a&#160;všechno mu lezlo ven, tak ho kvůli takovýmu pohoršení hodili do košatinky a&#160;vodvezli na policii a&#160;von ještě z&#160;košatinky řval jako tur: ‚Vy pacholci, já vám ukážu mně analyzovat moč.‘ Seděl šest měsíců pro veřejný násilí a&#160;pro urážku stráže, a&#160;potom ještě po vyhlášení rozsudku dopustil se urážky panovnickýho domu, tak snad sedí ještě dnes, a&#160;proto říkám, chtít se někomu pomstít, že to vodnese nevinnej člověk.“</p>
			<p class="MLP-text para-style-override-1">Baloun mezitím usilovně o&#160;něčem přemýšlel, až nakonec otázal se se strachem Vaňka:</p>
			<p class="MLP-text para-style-override-1">„Prosím, pane rechnungsfeldvébl, vy tedy myslíte, že kvůli tý válce s&#160;Itálií budem fasovat menší mináž?“</p>
			<p class="MLP-text para-style-override-1">„To je nabíledni,“ odpověděl Vaněk.</p>
			<p class="MLP-text para-style-override-1">„Ježišmarjá,“ vykřikl Baloun, sklonil hlavu do dlaní a&#160;seděl tiše v&#160;koutku.</p>
			<p class="MLP-text para-style-override-1">Tím skončila v&#160;tomto vagóně definitivně debata o&#160;Itálii.</p>
			<p class="MLP-text-bez1radku--12-0 para-style-override-1">Ve štábním vagóně rozhovor o&#160;nově utvořených válečných poměrech zasáhnutím Itálie do války byl by býval jistě velice fádní, když zde nebylo již slavného vojenského teoretika kadeta Bieglera, kdyby byl jaksi ho nezastoupil poručík Dub od třetí kumpanie.</p>
			<p class="MLP-text para-style-override-1">Poručík Dub byl v&#160;civilu profesorem češtiny a&#160;již v&#160;té době jevil neobyčejný sklon k&#160;tomu, aby všude, kde jen to bylo možno, mohl vyjádřit svou loajálnost. V&#160;písemných pracech předkládal svým žákům témata z&#160;dějin rodu habsburského. V&#160;nižších třídách strašil žáky císař Maxmilián, který vlezl na skálu a&#160;nemohl slézt dolů, Josef&#160;II. jako oráč a&#160;Ferdinand Dobrotivý. Ve vyšších třídách byla ta témata ovšem spletenější, jako kupříkladu úloha pro septimány: „Císař František Josef&#160;I., podporovatel věd a&#160;umění“, kteráž práce vynesla jednomu septimánovi vyloučení ze všech středních škol říše rakousko-uherské, poněvadž napsal, že nejkrásnějším činem tohoto mocnáře bylo založení mostu císaře Františka Josefa I. v&#160;Praze.</p>
			<p class="MLP-text para-style-override-1">Velice dbal vždy toho, aby všichni jeho žáci při císařských narozeninách a&#160;jiných podobných císařských slavnostech zpívali s&#160;nadšením rakouskou hymnu. Ve společnosti byl neoblíben, poněvadž o&#160;něm bylo jisto, že je též denunciantem mezi svými kolegy. V&#160;městě, kde vyučoval, byl jedním z&#160;členů trojlístku největších pitomců a&#160;mezků, který se skládal z&#160;něho, okresního hejtmana a&#160;ředitele gymnázia. V&#160;tomto úzkém kroužku naučil se politizovat v&#160;rámcích rakousko-uherského mocnářství. Též nyní počal vykládat své rozumy hlasem a&#160;přízvukem zkostnatělého profesora:</p>
			<p class="MLP-text para-style-override-1">„Celkem vzato mě naprosto nepřekvapilo vystoupení Itálie. Čekal jsem to již před třemi měsíci. Je jisté, že Itálie značně zpyšněla poslední dobou, následkem vítězné války s&#160;Tureckem o&#160;Tripolis. Kromě toho příliš spoléhá se na své loďstvo i&#160;na náladu obyvatelstva v&#160;našich přímořských zemích a&#160;v&#160;jižním Tyrolsku. Ještě před válkou mluvil jsem o&#160;tom s&#160;naším okresním hejtmanem, aby naše vláda nepodceňovala iredentistické hnutí na jihu. Dal mně též úplně za pravdu, poněvadž každý prozíravý člověk, kterému záleží na zachování této říše, musel již dávno předpokládat, kam bychom dospěli s&#160;přílišnou shovívavostí vůči takovým živlům. Pamatuji se dobře, že asi před dvěma lety jsem prohlásil v&#160;rozmluvě s&#160;panem okresním hejtmanem, že Itálie, bylo to v&#160;době balkánské války při aféře našeho konzula Prohasky, čeká na nejbližší příležitost nás zákeřně napadnout.&#160;– A&#160;teď to máme!“ vykřikl takovým hlasem, jako by se s&#160;ním všichni hádali, ačkoliv všichni přítomní aktivní důstojníci si při jeho řeči mysleli, aby jim ten civilista žvanil vlezl na záda.</p>
			<p class="MLP-text para-style-override-1">„Je pravdou,“ pokračoval již mírnějším tónem, „že se ve většině případech i&#160;ve školních úlohách zapomínalo na náš bývalý poměr s&#160;Itálií, na ony veliké dny slavných vítězných armád i&#160;v&#160;roce tisíc osm set čtyřicet osm, i&#160;v&#160;roce tisíc osm set šedesát šest, o&#160;kterých se mluví ve dnešních příkazech po brigádě. Já jsem však ale vykonal vždy svou povinnost a&#160;ještě před ukončením školního roku, takřka na samém začátku války, dal jsem svým žákům slohový úkol: ‚Unsre Helden in Italien von Vicenza bis zur Custozza, oder…‘“</p>
			<p class="MLP-text para-style-override-1">A&#160;blbeček poručík Dub slavnostně dodal:</p>
			<p class="MLP-text para-style-override-1">„… Blut und Leben für Habsburg! Für ein Österreich, ganz, einig, groß!“…&#160;–</p>
			<p class="MLP-text para-style-override-1">Odmlčel se a&#160;čekal patrně, že ostatní ve štábním vagóně též budou mluvit o&#160;nově utvořené situaci a&#160;on že jim ještě jednou dokáže, že to už věděl před pěti lety, jak se jednou zachová Itálie ku svému spojenci. Zklamal se však úplně, neboť hejtman Ságner, kterému přinesl batalionsordonanc Matušič ze stanice večerní vydání „Pes­ter Lloydu“, řekl, dívaje se do novin:</p>
			<p class="MLP-text para-style-override-1">„Tak vida, ta Weinerová, kterou jsme viděli v&#160;Brucku vystupovat pohostinsky, hrála zde včera na scéně Malého divadla.“</p>
			<p class="MLP-text para-style-override-1">Tím byla zakončena ve štábním vagóně debata o&#160;Itálii.</p>
			<p class="MLP-text-bez1radku--12-0 para-style-override-1">Kromě těch, kteří seděli vzadu, bataliónní ordonanc Matušič a&#160;sluha hejtmana Ságnera Batzer dívali se na vojnu s&#160;Itálií ze stanoviska čistě praktického, poněvadž, kdysi dávno před léty, ještě za aktivní služby, zúčastnili se oba nějakých manévrů v&#160;jižním Tyrolsku.</p>
			<p class="MLP-text para-style-override-1">„To se nám to špatně poleze do těch kopců,“ řekl Batzer, „hejtman Ságner má těch kufrů hromadu. Já jsem sice z&#160;hor, ale je to docela něco jiného, když si člověk vezme flintu pod kabát a&#160;jde si vyhlídnout nějakého zajíce na panství knížete Švarcenberka.“</p>
			<p class="MLP-text para-style-override-1">„Jestli totiž nás hodí dolů na Itálii. Mně by se to taky nezamlouvalo, lítat po kopcích a&#160;ledovcích s&#160;rozkazy. Potom to žrádlo tam dole, samá polenta a&#160;olej,“ smutně řekl Matušič.</p>
			<p class="MLP-text para-style-override-1">„A&#160;proč by zrovna nás nestrčili do těch hor,“ rozčiloval se Batzer, „náš regiment už byl v&#160;Srbsku, Karpatech, už jsem se tahal s&#160;kufry pana hejtmana po horách, dvakrát už jsem je ztratil; jednou v&#160;Srbsku, podruhé v&#160;Karpatech, v&#160;takové patálii, a&#160;může být, že mě to čeká potřetí na italské hranici&#160;– a&#160;co se týká toho žrádla tam dole…“ Odplivl si. Přisedl důvěrně blíže k&#160;Matušičovi: „Víš, u&#160;nás v&#160;Kašperských Horách děláme takové maličké knedlíčky z&#160;těsta ze syrových brambor, ty se uvaří, pak se obalejí ve vejci, posypou se pěkně houskou a&#160;potom se opíkají na špeku.“ Poslední slovo pronesl takovým tajemně slavnostním hlasem.</p>
			<p class="MLP-text para-style-override-1">„A&#160;nejlepší jsou s&#160;kyselým zelím,“ dodal melancholicky, „to musí jít makaróny do hajzlu.“</p>
			<p class="MLP-text para-style-override-1">Tím i&#160;zde skončil rozhovor o&#160;Itálii…</p>
			<p class="MLP-text-bez1radku--12-0 para-style-override-1">V&#160;ostatních vagónech, poněvadž vlak stál již přes dvě hodiny na nádraží, šel jeden hlas, že asi vlak obrátí a&#160;pošlou ho na Itálii.</p>
			<p class="MLP-text para-style-override-1">Tomu by nasvědčovalo též to, že se zatím děly s&#160;ešalonem podivné věci. Opět všechno mužstvo vyhnali z&#160;vagónů, přišla inspekce s&#160;dezinfekčním sborem a&#160;vykropila pěkně všechny vagóny lyzolem, což bylo přijato, zejména ve vagónech, kde vezli zásoby komisárku, s&#160;velkou nelibostí.</p>
			<p class="MLP-text para-style-override-1">Rozkaz je ale rozkaz, sanitní komise vydala rozkaz vydezinfikovati všechny vagóny ešalonu 728, proto zcela klidně postříkali hromady komisárku a&#160;pytle s&#160;rýží lyzolem. To už bylo přece znát, že se něco zvláštního děje.</p>
			<p class="MLP-text para-style-override-1">Potom zas to všechno vehnali do vagónů a&#160;za půl hodiny zas to všechno vyhnali ven, poněvadž přišel si ešalon prohlédnout takový stařičký generál, takže Švejkovi ihned napadlo zcela přirozené pojmenování starého pána. Stoje vzadu za frontou poznamenal k&#160;účetnímu šikovateli Vaňkovi:</p>
			<p class="MLP-text para-style-override-1">„Je to chcípáček.“</p>
			<p class="MLP-text para-style-override-1">A&#160;starý generál procházel se dál před frontou, provázen hejt­manem Ságnerem, a&#160;zastavil se před jedním mladým vojákem, aby jaksi celé mužstvo nadchl, a&#160;otázal se ho, odkud je, jak je stár a&#160;má-li hodinky. Voják sice jedny měl, ale poněvadž myslel, že dostane od starého pána ještě jedny, řekl, že žádné nemá, načež stařičký chcípáček generál s&#160;takovým připitomělým úsměvem, jako to dělával císař František Josef, když oslovovával někde ve městech starosty, řekl:</p>
			<p class="MLP-text para-style-override-1">„To je dobře, to je dobře,“ načež poctil oslovením vedle stojícího kaprála, kterého se optal, je-li jeho manželka zdráva.</p>
			<p class="MLP-text para-style-override-1">„Poslušně hlásím,“ zařval desátník, „že nejsem ženat,“ načež generál se svým blahosklonným úsměvem řekl opět své:</p>
			<p class="MLP-text para-style-override-1">„To je dobře, to je dobře.“</p>
			<p class="MLP-text para-style-override-1">Potom generál v&#160;stařecké dětinnosti požádal hejtmana Ságnera, aby mu předvedl, jak se vojáci sami počítají do dvojstupu, a&#160;za chvilku již znělo:</p>
			<p class="MLP-text para-style-override-1">„První&#160;– druhý, první&#160;– druhý, první&#160;– druhý.“</p>
			<p class="MLP-text para-style-override-1">To měl generál chcípáček velice rád. Měl dokonce doma dva burše, které si stavěl doma před sebe, a&#160;ti museli sami počítat:</p>
			<p class="MLP-text para-style-override-1">„První&#160;– druhý, první&#160;– druhý…“</p>
			<p class="MLP-text para-style-override-1">Takových generálů mělo Rakousko hromadu.</p>
			<p class="MLP-text para-style-override-1">Když tedy byla přehlídka šťastně odbyta, přičemž generál neskrblil pochvalou před hejtmanem Ságnerem, bylo dovoleno mužstvu pohybovat se v&#160;obvodu nádraží, poněvadž přišla zpráva, že se pojede ještě až za tři hodiny. Mužstvo se tedy procházelo kolem a&#160;očumovalo, poněvadž bývá na nádraží dosti obecenstva, tu a&#160;tam přece jen některý voják vyžebral si cigaretu.</p>
			<p class="MLP-text para-style-override-1">Bylo vidět, že jaksi to prvotní nadšení, vyjadřující se v&#160;slavném vítání ešalonů na nádražích, již hluboce kleslo a&#160;upadlo až na žebrotu.</p>
			<p class="MLP-text para-style-override-1">K&#160;hejtmanovi Ságnerovi dostavila se deputace „Spolku pro vítání hrdinů“, sestávající ze dvou strašně utahaných dam, které odevzdaly dárek patřící ešalonu, totiž dvacet krabiček voňavých pastilek do úst, reklamy to jedné peštské továrny na cukrovinky. Krabičky ústních voňavých pastilek byly pěkně provedeny z&#160;plechu, na víčku byl namalován uherský honvéd, který tiskne ruku rakouskému landšturmákovi, a&#160;nad nimi září koruna svatoštěpánská. Kolem byl německý a&#160;maďarský nápis: „Für Kaiser, Gott und Vaterland.“</p>
			<p class="MLP-text para-style-override-1">Továrna na cukrovinky byla tak loajální, že dala přednost císaři před pánembohem.</p>
			<p class="MLP-text para-style-override-1">Každá krabička obsahovala osmdesát pastilek, takže asi celkem přibližně pět pastilek přišlo na tři muže. Kromě toho přinesly ustarané, utahané dámy veliký balík vytištěných dvou modliteb sepsaných budapešťským arcibiskupem Gézou ze Szatmár-Budafalu. Byly německo-maďarské a&#160;obsahovaly nejstrašnější prokletí všech nepřátel. Psány byly tyto modlitbičky tak vášnivě, že tam jenom na konci scházelo řízné maďarské „Baszom a&#160;Krisztusmárját!“</p>
			<p class="MLP-text para-style-override-1">Dle ctihodného arcibiskupa měl dobrotivý bůh Rusy, Angličany, Srby, Francouze, Japonce rozsekat na nudle a&#160;na paprikaguláš. Dobrotivý bůh měl se koupat v&#160;krvi nepřátel a&#160;pomordovat to všechno, jako to udělal surovec Herodes s&#160;mláďátky.</p>
			<p class="MLP-text para-style-override-1">Důstojný arcibiskup budapešťský použil ve svých modlitbičkách například takových pěkných vět:</p>
			<p class="MLP-text para-style-override-1">„Bůh žehnej vašim bodákům, aby hluboko vnikly do břicha vašich nepřátel. Nechť nejvýš spravedlivý Hospodin řídí dělostřelecký oheň nad hlavy nepřátelských štábů. Milosrdný bůh dejž, aby se všichni nepřátelé zalkli ve své vlastní krvi, z&#160;ran, které vy jim nanesete!“</p>
			<p class="MLP-text para-style-override-1">Proto je třeba ještě jednou opakovat, že k&#160;těmto modlitbičkám nakonec nic jiného nescházelo než to „Baszom a&#160;Krisztusmárját!“</p>
			<p class="MLP-text para-style-override-1">Když to všechno obě dámy odevzdaly, projevily hejtmanovi Ságnerovi zoufalé přání, zdali by nemohly být přítomny při rozdávání dárků. Jedna dokonce měla takovou odvahu zmínit se, že by při té příležitosti mohla promluvit k&#160;vojínům, které jinak nenazývala nežli „unsere braven Feldgrauen“.</p>
			<p class="MLP-text para-style-override-1">Obě tvářily se strašně uraženě, když hejtman Ságner zamítl jejich žádost. Prozatím tyto milodary putovaly do vagónu, kde bylo skladiště. Ctihodné dámy prošly řadou vojáků a&#160;jedna z&#160;nich neopomenula při té příležitosti popleskati jednoho zarostlého vojáka po tváři. Byl to nějaký Šimek z&#160;Budějovic, který neznaje ničeho o&#160;tom vznešeném poslání těch dam, prohodil k&#160;svým soudruhům po odchodu dám:</p>
			<p class="MLP-text para-style-override-1">„Jsou ale tady ty kurvy drzý. Kdyby aspoň taková vopice vypadala k&#160;světu, ale je to jako čáp, člověk nic jiného nevidí než ty haksny a&#160;vypadá to jako boží umučení, a&#160;ještě si taková stará rašple chce něco začínat s&#160;vojáky.“</p>
			<p class="MLP-text para-style-override-1">Na nádraží bylo velice živo. Událost s&#160;Italy způsobila zde jistou paniku, poněvadž byly zadrženy dva ešalony s&#160;dělostřelectvem a&#160;poslány do Štýrska. Byl zde též ešalon Bosňáků, který tu čekal již dva dny z&#160;nějakých neznámých příčin a&#160;byl úplně zapomenut a&#160;ztracen. Bosňáci již dva dni nefasovali mináž a&#160;chodili žebrat chleba po Nové Pešti. Také nebylo nic jiného slyšet nežli rozčilený hovor ztracených Bosňáků, živě gestikulujících, kteří vyráželi neustále ze sebe:</p>
			<p class="MLP-text para-style-override-1">„Jebem ti boga&#160;– jebem ti dušu, jebem ti majku.“</p>
			<p class="MLP-text para-style-override-1">Potom pochodový prapor jednadevadesátých byl opět sehnán dohromady a&#160;nastoupil místo ve svých vagónech. Za chvilku však bataliónní ordonanc Matušič vrátil se z&#160;nádražního velitelství se zprávou, že se pojede až za tři hodiny. Proto opět svolané mužstvo bylo puštěno z&#160;vagónů. Těsně před odjezdem vlaku vstoupil do štábního vagónu velice rozčileně poručík Dub a&#160;žádal hejtmana Ságnera, aby dal neprodleně Švejka zavřít. Poručík Dub, starý známý denunciant na svém působišti jako gymnaziální profesor, dával se rád do rozhovoru s&#160;vojáky, přičemž pátral po jejich přesvědčení a&#160;zároveň, aby je mohl poučiti a&#160;vysvětliti, proč bojují, zač bojují.</p>
			<p class="MLP-text para-style-override-1">Na své obchůzce viděl vzadu, za nádražní budovou, stát u&#160;lucerny Švejka, který se zájmem si prohlížel plakát nějaké dobročinné vojenské loterie. Ten plakát znázorňoval, jak rakouský voják připichuje vyjeveného vousatého kozáka ke zdi.</p>
			<p class="MLP-text para-style-override-1">Poručík Dub poklepal Švejkovi na rameno a&#160;otázal se, jak se mu to líbí.</p>
			<p class="MLP-text para-style-override-1">„Poslušně hlásím, pane lajtnant,“ odpověděl Švejk, „že je to blbost. Už jsem viděl hodně pitomejch plakátů, ale takovou hovadinu sem ještě neviděl.“</p>
			<p class="MLP-text para-style-override-1">„Copak se vám na tom nelíbí?“ optal se poručík Dub.</p>
			<p class="MLP-text para-style-override-1">„Mně se, pane lajtnant, na tom plakátu nelíbí to, jak ten voják zachází se svěřenejma zbraněma, dyť von může ten bajonet zlomit vo zeď, a&#160;potom je to vůbec zbytečný, byl by za to trestanej, poněvadž ten Rus má ruce nahoře a&#160;vzdává se. On je zajatej a&#160;se zajatci se musí slušně zacházet, poněvadž je to marný, ale jsou to taky lidi.“</p>
			<p class="MLP-text para-style-override-1">Poručík Dub pátral tedy dále po Švejkově smýšlení a&#160;optal se ho:</p>
			<p class="MLP-text para-style-override-1">„Vám je tedy toho Rusa líto, že ano?“</p>
			<p class="MLP-text para-style-override-1">„Mně je líto, pane lajtnant, vobou, i&#160;toho Rusa, protože je propíchnutej, i&#160;toho vojáka, protože by byl za to zavřenej. Dyť von, pane lajtnant, musel ten bajonet přitom zlomit, to je marný, dyť to vypadá jako kamenná zeď, kam to vráží, a&#160;vocel je křehká. To jsme vám jednou, pane lajtnant, ještě do vojny, v&#160;aktivní službě, měli jednoho pana lajtnanta u&#160;kumpanie. Ani starej zupák nedoved se tak vyjadřovat jako ten pan lajtnant. Na cvičišti nám říkal: ‚Když je habacht, tak musíš vyvalovat voči, jako když kocour sere do řezanky.‘ Ale jinak byl moc hodnej člověk. Jednou na Ježíška se zbláznil, koupil pro kumpanii celej vůz kokosovejch vořechů, a&#160;vod tý doby vím, jak sou bajonety křehký. Půl kumpanie zlámalo si vo ty vořechy bajonety a&#160;náš obrstlajtnant dal celou kumpanii zavřít, tři měsíce jsme nesměli z&#160;kasáren, pan lajtnant měl domácí vězení…“</p>
			<p class="MLP-text para-style-override-1">Poručík Dub podíval se rozzlobeně do bezstarostného obličeje dobrého vojáka Švejka a&#160;otázal se ho zlostně:</p>
			<p class="MLP-text para-style-override-1">„Znáte mne?“</p>
			<p class="MLP-text para-style-override-1">„Znám vás, pane lajtnant.“</p>
			<p class="MLP-text para-style-override-1">Poručík Dub zakoulel očima a&#160;zadupal:</p>
			<p class="MLP-text para-style-override-1">„Já vám povídám, že mě ještě neznáte.“</p>
			<p class="MLP-text para-style-override-1">Švejk odpověděl opět s&#160;tím bezstarostným klidem, jako když hlásí raport:</p>
			<p class="MLP-text para-style-override-1">„Znám vás, pane lajtnant, jste, poslušně hlásím, od našeho maršbataliónu.“</p>
			<p class="MLP-text para-style-override-1">„Vy mě ještě neznáte,“ křičel poznovu poručík Dub, „vy mne znáte možná z&#160;té dobré stránky, ale až mne poznáte z&#160;té špatné stránky! Já jsem zlý, nemyslete si, já každého přinutím až k&#160;pláči. Tak znáte mne, nebo mne neznáte?“</p>
			<p class="MLP-text para-style-override-1">„Znám, pane lajtnant.“</p>
			<p class="MLP-text para-style-override-1">„Já vám naposled říkám, že mne neznáte, vy osle. Máte nějaké bratry?“</p>
			<p class="MLP-text para-style-override-1">„Poslušně hlásím, pane lajtnant, že mám jednoho.“</p>
			<p class="MLP-text para-style-override-1">Poručík Dub rozvzteklil se při pohledu na Švejkův klidný, bezstarostný obličej, a&#160;neovládaje se více, zvolal:</p>
			<p class="MLP-text para-style-override-1">„To také bude ten váš bratr takové hovado, jako jste vy. Čímpak byl?“</p>
			<p class="MLP-text para-style-override-1">„Profesorem, pane lajtnant. Taky byl na vojně a&#160;složil oficírskou zkoušku.“</p>
			<p class="MLP-text para-style-override-1">Poručík Dub podíval se na Švejka, jako by ho chtěl probodnout. Švejk snesl s&#160;důstojnou rozvahou zlý pohled poručíka Duba, takže prozatím celá rozmluva mezi ním a&#160;poručíkem skončila slovem „Abtreten!“</p>
			<p class="MLP-text para-style-override-1">Každý šel tedy svou cestou a&#160;každý si myslel svoje.</p>
			<p class="MLP-text para-style-override-1">Poručík Dub si myslil o&#160;Švejkovi, že řekne panu hejtmanovi, aby ho dal zavřít, a&#160;Švejk si opět myslel, že viděl již mnoho pitomých důstojníků, ale takový, jako je poručík Dub, je přece u&#160;regimentu vzácností.</p>
			<p class="MLP-text para-style-override-1">Poručík Dub, který zejména dnes si umínil, že musí vychovávat vojáky, našel si za nádražím novou oběť. Byli to dva vojáci od pluku, ale od jiné roty, kteří tam smlouvali ve tmě lámanou němčinou s&#160;dvěma poběhlicemi, kterých se potloukaly celé tucty kolem nádraží.</p>
			<p class="MLP-text para-style-override-1">Vzdalující se Švejk slyšel ještě zcela zřetelně ostrý hlas poručíka Duba:</p>
			<p class="MLP-text para-style-override-1">„Znáte mne?!… Ale já vám říkám, že mne neznáte!… Ale až mne poznáte!… Vy mne znáte třebas z&#160;té dobré stránky!… Já vám říkám, až mne poznáte z&#160;té špatné stránky!… Já vás přinutím až k&#160;pláči, oslové!… Máte nějaké bratry?… To budou také taková hovada, jako jste vy!… Čím byli?… U&#160;trénu?… Nu dobře… Pamatujte, že jste vojáci… Jste Češi?… Víte, že řekl Palacký, že kdyby nebylo Rakouska, že bychom ho musili vytvořit… Abtreten…!“</p>
			<p class="MLP-text para-style-override-1">Obchůzka poručíka Duba neměla však celkem pozitivního výsledku. Zastavil ještě asi tři skupiny vojáků a&#160;jeho výchovná snaha „přinutit až k&#160;pláči“ úplně ztroskotala. Byl to takový materiál, který byl odvážen do pole, že z&#160;očí každého jednotlivce vyciťoval poručík Dub, že si všichni o&#160;něm myslí něco jistě velice nepříjemného. Byl uražen ve své pýše a&#160;výsledek toho byl, že před odjezdem vlaku žádal ve štábním vagóně hejtmana Ságnera, aby byl Švejk zavřen. Mluvil přitom, odůvodňuje nutnost izolace dobrého vojáka Švejka, o&#160;prapodivném, drzém vystupování, přičemž nazval upřímné odpovědi Švejkovy na svou poslední otázku jízlivými poznámkami. Kdyby to takhle šlo dál, ztrácí důstojnický sbor v&#160;očích mužstva veškerou vážnost, o&#160;čemž jistě z&#160;pánů důstojníků nikdo nepochybuje. On sám ještě před válkou mluvil o&#160;tom s&#160;panem okresním hejtmanem, že každý nadřízený musí hledět vůči svým podřízeným zachovati jistou autoritu. Pan okresní hejtman byl také téhož mínění. Zejména teď na vojně, čím více přibližuje se člověk k&#160;nepříteli, je třeba udržeti jakousi hrůzu nad vojáky. Proto tedy žádá, aby byl Švejk disciplinárně potrestán.</p>
			<p class="MLP-text para-style-override-1">Hejtman Ságner, který jako aktivní důstojník nenáviděl všechny ty rezervní důstojníky od různých branží z&#160;civilu, upozornil poručíka Duba, že podobná oznámení mohou se díti jedině ve formě raportu, a&#160;ne takovým zvláštním hokynářským způsobem, jako když se smlouvá na ceně brambor. Pokud se týká samotného Švejka, první instancí, jejíž pravomoci Švejk podléhá, že je pan nadporučík Lukáš. Taková věc se dělá čistě po raportu. Od kumpanie že jde taková věc k&#160;bataliónu a&#160;to je snad panu poručíkovi známo. Jestli Švejk něco provedl, tak přijde před kumpanieraport, a&#160;když se odvolá, k&#160;batalionsraportu. Jestli si však pan nadporučík Lukáš přeje a&#160;považuje-li vypravování pana poručíka Duba za oficielní oznámení ku potrestání, že ničeho proti tomu nemá, aby byl Švejk předveden a&#160;vyslechnut.</p>
			<p class="MLP-text para-style-override-1">Nadporučík Lukáš ničeho proti tomu nenamítal, jedině poznamenal, že z&#160;vypravování Švejkova ví sám velice dobře, že bratr Švejkův byl skutečně profesorem a&#160;rezervním důstojníkem.</p>
			<p class="MLP-text para-style-override-1">Poručík Dub se zakolísal a&#160;řekl, že on žádal za potrestání jedině v&#160;širším smyslu a&#160;že může být, že dotyčný Švejk se nedovede vyjádřit, a&#160;tak že jeho odpovědi činí dojem drzosti, jízlivosti a&#160;neúcty k&#160;představeným. Kromě toho že z&#160;celého vzezření dotyčného Švejka je vidět, že je mdlého rozumu.</p>
			<p class="MLP-text para-style-override-1">Tím vlastně přešla celá bouřka přes hlavu Švejka, aniž by byl hrom uhodil.</p>
			<p class="MLP-text para-style-override-1">Ve vagónu, kde byla kancelář a&#160;skladiště bataliónu, účetní šikovatel pochodového praporu Bautanzel velmi blahosklonně rozdal dvěma písařům od bataliónu po hrsti ústních pokroutek z&#160;těch krabiček, které se měly rozdat mezi batalión. To bylo obvyklým zjevem, že všechno, co bylo určeno pro mužstvo, muselo prodělat stejně manipulaci v&#160;bataliónní kanceláři jako nešťastné pokroutky.</p>
			<p class="MLP-text para-style-override-1">To bylo všude něco tak obvyklého ve válce, že když někde se shledalo při inspekci, že se nekrade, byl přece jen každý z&#160;těch účetních šikovatelů ve všech možných kancelářích v&#160;podezření, že překročuje rozpočet a&#160;provádí zas jiné šmejdy, aby to klapalo.</p>
			<p class="MLP-text para-style-override-1">Proto zde, když se všichni cpali těmito pokroutkami, aby aspoň toho svinstva užili, když už nebylo nic jiného, o&#160;co by se dalo mužstvo okrást, promluvil Bautanzel o&#160;smutných poměrech na této cestě:</p>
			<p class="MLP-text para-style-override-1">„Prodělal jsem už dva maršbatalióny, ale takovou bídnou cestu jako teď jsme nedělali. Panečku, než jsme přijeli tenkrát do Prešova, tak jsme měli haldy všeho, na co si člověk pomyslil. Měl jsem schováno deset tisíc memfisek, dvě kola ementálského sýra, tři sta konzerv, a&#160;potom, když už se šlo na Bardějov do zákopů, Rusové od Mušiny odřízli spojení na Prešov, potom se dělaly obchůdky. Odevzdal jsem z&#160;toho všeho naoko desátou část pro maršbatalión, že jsem to jako ušetřil, a&#160;rozprodal jsem to ostatní všechno u&#160;trénu.</p>
			<p class="MLP-text para-style-override-1">Měli jsme u&#160;nás majora Sojku, a&#160;to byla pěkná svině. On sice nebyl žádný hrdina a&#160;nejraději se potloukal u&#160;nás u&#160;trénu, poněvadž tam nahoře hvízdaly kuličky a&#160;praskaly šrapnely. A&#160;to vždycky přišel k&#160;nám pod záminkou, že musí se přesvědčit, jestli se pro mužstvo bataliónu vaří pořádně. Obyčejně přišel k&#160;nám dolů, když došla zpráva, že Rusové zas něco chystají; celý se třás, musel na kuchyni vypít rum a&#160;potom teprve dělal prohlídku ve všech polních kuchyních, které byly kolem trénu, poněvadž nahoru do pozic se nemohlo a&#160;mináž nahoru se nosila v&#160;noci. Byli jsme tenkrát v&#160;takových poměrech, že o&#160;nějaké důstojnické mináži nemohla být ani řeč. Jednu cestu, která ještě byla volná s&#160;týlem, měli obsazenu Němci z&#160;říše, kteří zadržovali všechno, co lepšího nám posílali z&#160;týlu, a&#160;sežrali to sami, takže na nás už nedošlo; my jsme všichni u&#160;trénu zůstali bez oficírsmináže. Za tu celou dobu nic víc se mně nepodařilo ušetřit pro nás v&#160;kanceláři než jedno prasátko, které jsme si dali vyudit, a&#160;aby ten major Sojka na to nepřišel, tak jsme ho měli uschované hodinu cesty u&#160;artilerie, kde jsem měl jednoho známého feuerwerkra.</p>
			<p class="MLP-text para-style-override-1">Tak ten major, když přišel k&#160;nám, začal vždy ochutnávat v&#160;kuchyni polévku. Pravda, masa mnoho se nemohlo vařit, jen tak co se sehnalo prasat nebo hubených krav v&#160;okolí. To nám ještě Prušáci dělali velkou konkurenci a&#160;dávali dvakrát tolik při rekvizici za dobytek. Za tu celou dobu, co jsme stáli pod Bardějovem, jsem si při nákupu dobytka neušetřil víc než něco málo přes dvanáct set korun, a&#160;to jsme ještě většinou namísto peněz dávali poukázky se štemplem bataliónu, zejména poslední dobou, když jsme věděli, že Rusové na východ od nás jsou v&#160;Radvani a&#160;na západ v&#160;Podolíně.</p>
			<p class="MLP-text para-style-override-1">Nejhůř se pracuje s&#160;takovým národem, jako je tam, který neumí číst a&#160;psát a&#160;podpisuje se jenom třemi křížky, o&#160;čemž naše intendantstvo velice dobře vědělo, takže když jsme posílali pro peníze na intendantstvo, nemohl jsem přiložit do přílohy padělané kvitance, že jsem jim vyplatil peníze; to se může dělat jenom, kde je národ vzdělanější a&#160;umí se podpisovat. A&#160;potom, jak už říkám, Prušáci nás přepláceli a&#160;platili hotově, a&#160;když jsme někam přišli, tak na nás pohlíželi jako na raubíře, a&#160;intendantstvo vydalo ještě k&#160;tomu rozkaz, že kvitance podepsané křížky předávají se polní účetní kontrole. A&#160;těch chlapů se jenom hemžilo. Přišel takový chlap, nažral se u&#160;nás a&#160;napil, a&#160;druhý den šel nás udat.</p>
			<p class="MLP-text para-style-override-1">Ten major Sojka chodil pořád po těch kuchyních, namouduši, věřte mně, vytáhl jednou z&#160;kotle maso pro celou čtvrtou kumpačku. Začal s&#160;vepřovou hlavou, o&#160;té řekl, že není dovařená, tak si ji dal ještě chvilku povařit; pravda, tehdy masa se mnoho nevařilo, na celou kumpanii přišlo asi dvanáct starých, poctivých porcí masa, ale on to všechno sněd, potom ochutnal polévku a&#160;spustil rámus, že je jako voda, co je to za pořádek, masová polévka bez masa, dal ji zapražit a&#160;hodil do ní moje poslední makaróny, co jsem ušetřil za tu celou dobu. Ale to mne tak nemrzelo jako to, že na tu jíšku praskly dvě kila čajového másla, které jsem vyšetřil ještě v&#160;té době, kdy byla důstojnická mináž. Měl jsem je na takové rechně nad kavalcem, on se na mě rozeřval, komu prý to patří. Já jsem mu tedy řekl, že podle rozpočtu na stravování vojáků, dle posledního příkazu po divizi, připadá na jednotlivého vojáka na přilepšení patnáct gramů másla nebo jednadvacet gramů sádla, poněvadž to nestačí, zůstávají zásoby másla stát tak dlouho, dokud se nebude moci přilepšit mužstvu másla v&#160;plné váze. Major Sojka se velice rozčilil, začal křičet, že asi patrně čekám, až přijdou Rusové a&#160;seberou nám poslední dvě kila másla, hned že to musí přijít do polévky, když je polévka bez masa.</p>
			<p class="MLP-text para-style-override-1">Tak jsem přišel o&#160;celou zásobu, a&#160;věřte mně, že ten major mně přinášel, jak se objevil, jen samou smůlu. On měl pomalu tak čich vyvinutý, že hned věděl o&#160;všech mých zásobách. Jednou jsem ušetřil na manšaftu hovězí játra a&#160;chtěli jsme si je dusit, když vtom šel pod kavalec a&#160;vytáhl je. Řekl jsem mu na jeho řvaní, že játra ta jsou určena k&#160;zakopání, že dopoledne to zjistil jeden podkovář od artilerie, který má veterinářský kurs. Major sebral maníka od trénu a&#160;potom s&#160;tím maníkem vařili si játra nahoře pod skalami v&#160;kotlíkách, a&#160;to byl také jeho osud, že Rusové viděli ten oheň, práskli do majora, do kotlíku osmnáctkou. Potom jsme se tam šli podívat, a&#160;člověk nerozeznal, jestli po těch skalách se válejí játra hovězí nebo játra pana majora.“</p>
			<p class="MLP-text-bez1radku--12-0 para-style-override-1">Potom přišla zpráva, že se pojede ještě až za čtyři hodiny. Trať nahoře na Hatvan že je zastavena vlaky s&#160;raněnými. Také se rozšiřovalo po nádraží, že u&#160;Jágru srazil se jeden sanitní vlak s&#160;nemocnými a&#160;raněnými s&#160;vlakem vezoucím dělostřelectvo. Z&#160;Pešti že tam jedou pomocné vlaky.</p>
			<p class="MLP-text para-style-override-1">Za chvíli pracovala již fantazie celého bataliónu. Mluvilo se o&#160;200&#160;mrtvých a&#160;raněných, o&#160;tom, že se ta srážka stala zúmyslně, aby se nepřišlo na podvody v&#160;zásobování nemocných.</p>
			<p class="MLP-text para-style-override-1">To dalo podnět k&#160;ostré kritice o&#160;nedostatečném zásobování bataliónu a&#160;o&#160;zlodějích v&#160;kanceláři a&#160;ve skladišti.</p>
			<p class="MLP-text para-style-override-1">Většina byla toho mínění, že účetní šikovatel bataliónu Bautanzel dělí se o&#160;všechno napolovic s&#160;důstojníky.</p>
			<p class="MLP-text para-style-override-1">Ve štábním vagóně oznámil hejtman Ságner, že dle maršrúty mají být už vlastně na haličské hranici. V&#160;Jágru že měli už vyfasovat na tři dny pro mužstvo chleba a&#160;konzervy. Do Jágru že mají ještě deset hodin jízdy. V&#160;Jágru že je opravdu tolik vlaků s&#160;raněnými z&#160;ofenzívy za Lvovem, že podle telegramu není v&#160;Jágru ani veky komisárku, ani jedné konzervy. Obdržel rozkaz vyplatit místo chleba a&#160;konzerv 6&#160;K 72&#160;h na muže, což má být vyplaceno při rozdávání žoldu za devět dní, jestli totiž dostane do té doby peníze od brigády. V&#160;pokladně je jenom něco přes dvanáct tisíc korun.</p>
			<p class="MLP-text para-style-override-1">„To je ale svinstvo od regimentu,“ řekl nadporučík Lukáš, „pustit nás takhle bídně do světa.“</p>
			<p class="MLP-text para-style-override-1">Nastal vzájemný šepot mezi fénrichem Wolfem a&#160;nadporučíkem Kolářem, že plukovník Schröder za poslední tři neděle poslal na své konto do vídeňské banky šestnáct tisíc korun.</p>
			<p class="MLP-text para-style-override-1">Nadporučík Kolář pak vyprávěl, jak se šetří. Ukradne se na regimentu šest tisíc korun a&#160;strčí se do své vlastní kapsy a&#160;s&#160;důslednou logikou dá se rozkaz po všech kuchyních, aby se denně na muže strhly v&#160;kuchyni tři gramy hrachu.</p>
			<p class="MLP-text para-style-override-1">Za měsíc to dělá 90&#160;gramů na muže, a&#160;na kuchyni u&#160;každé kumpanie musí být nejmíň ušetřena zásoba 16 kilogramů hrachu a&#160;s&#160;tou se musí kuchař vykázat.</p>
			<p class="MLP-text para-style-override-1">Nadporučík Kolář vyprávěl si s&#160;Wolfem jen povšechně o&#160;určitých případech, které zpozoroval.</p>
			<p class="MLP-text para-style-override-1">Jisto však bylo, že takovými případy byla přeplněna celá vojenská správa. Začínalo to účetním šikovatelem u&#160;nějaké nešťastné kum­panie a&#160;končilo to křečkem v&#160;generálských epoletách, který si dělal zásoby na poválečnou zimu.</p>
			<p class="MLP-text para-style-override-1">Vojna vyžadovala udatnost i&#160;v&#160;krádeži.</p>
			<p class="MLP-text para-style-override-1">Intendanti dívali se láskyplně na sebe, jako by chtěli říct:</p>
			<p class="MLP-text para-style-override-1">„Jsme jedno tělo a&#160;jedna duše, kradem, kamaráde, podvádíme, bratře, ale nepomůžeš si, proti proudu je těžko plovat. Když ty nevezmeš, vezme druhý, a&#160;ještě o&#160;tobě řekne, že proto už nekradeš, poněvadž sis už nahrabal toho dost.“</p>
			<p class="MLP-text para-style-override-1">Do vagónu vkročil pán s&#160;červenými a&#160;zlatými lampasy. Byl to opět jeden z&#160;generálů projíždějících se po všech tratích na inspekci.</p>
			<p class="MLP-text para-style-override-1">„Sedněte si, pánové,“ pokynul vlídně, maje radost, že překvapil opět nějaký ešalon, o&#160;kterém nevěděl, že tam bude stát.</p>
			<p class="MLP-text para-style-override-1">Když hejtman Ságner chtěl mu podati raport, mávl jen rukou:</p>
			<p class="MLP-text para-style-override-1">„Váš ešalon není v&#160;pořádku. Váš ešalon nespí. Váš ešalon má již spát. V&#160;ešalonech se má spát, když stojí na nádraží, jako v&#160;kasárnách&#160;– v&#160;devět hodin.“</p>
			<p class="MLP-text para-style-override-1">Mluvil úsečně:</p>
			<p class="MLP-text para-style-override-1">„Před devátou hodinou vyvede se mužstvo na latríny za nádražím&#160;– a&#160;potom se jde spát. Jinak mužstvo v&#160;noci znečistí trať. Rozumíte, pane hejtmane? Opakujte mně to. Nebo neopakujte mně to a&#160;udělejte mně to, jak si přeji. Odtroubit alarm, hnát to na latríny, zatroubit štrajch a&#160;spát, kontrolovat, kdo nespí. Trestat! Ano! Je to všechno? Večeři rozdat v&#160;šest hodin.“</p>
			<p class="MLP-text para-style-override-1">Mluvil nyní o&#160;něčem v&#160;minulosti, o&#160;tom, co se nestalo, co bylo jaksi za nějakým druhým rohem. Stál tu jako přízrak z&#160;říše čtvrté dimenze.</p>
			<p class="MLP-text para-style-override-1">„Večeři rozdat v&#160;šest hodin,“ pokračoval dívaje se na hodinky, které ukazovaly deset minut po jedenácté hodině noční. „Um halb neune Alarm, Latrinenscheißen, dann schlafen gehen. K&#160;večeři zde v&#160;šest hodin guláš s&#160;brambory místo patnácti deka ementálského sýra.“</p>
			<p class="MLP-text para-style-override-1">Potom následoval rozkaz ukázat pohotovost. Opět dal tedy hejtman Ságner zatroubit alarm a&#160;inspekční generál, dívaje se na seřazování bataliónu do šiku, procházel se s&#160;důstojníky a&#160;neustále k&#160;nim mluvil, jako by to byli nějací idioti a&#160;nemohli to hned pochopit, přičemž ukazoval na ručičky hodinek:</p>
			<p class="MLP-text para-style-override-1">„Also, sehen sie. Um halb neune scheißen und nach einer halben Stunde schlafen. Das genügt vollkommen. V&#160;této přechodné době má beztoho mužstvo řídkou stolici. Hlavně kladu důraz na spánek. To je posila k&#160;dalším pochodům. Dokud je mužstvo ve vlaku, musí si odpočinout. Jestli není dosti místa ve vagónech, mužstvo spí partienweise. Jedna třetina mužstva ve vagónu si lehne pohodlně a&#160;spí od devíti do půlnoci a&#160;ostatní stojí a&#160;dívají se na ně. Pak první vyspalí dělají místo druhé třetině, která spí od půlnoci do třetí hodiny ranní. Třetí partie spí od tří do šesti, pak je budíček a&#160;mužstvo se myje. Při jízdě z&#160;vagónů ne-se-ska-ko-vat! Postavit před ešalon patroly, aby mužstvo při jízdě ne-se-ska-ko-va-lo! Jestli vojákovi zláme nohu nepřítel…,“ generál poklepal si přitom nohu, „jest to něco chvalitebného, ale mrzačit se zbytečným seskakováním v&#160;plné jízdě z&#160;vagónů jest trestuhodné.</p>
			<p class="MLP-text para-style-override-1">To je tedy váš batalión?“ tázal se hejtmana Ságnera, pozoruje ospalé postavy mužstva, z&#160;nichž mnozí nemohli se udržet, a&#160;vyburcováni ze spánku, zívali na svěžím nočním vzduchu. „To je, pane hejtmane, zívající batalión. Mužstvo musí jít v&#160;devět hodin spát.“</p>
			<p class="MLP-text para-style-override-1">Generál se postavil před 11.&#160;kumpanii, kde stál na levém křídle Švejk, který zíval na celé kolo a&#160;držel si přitom způsobně ruku na ústech, ale zpod ruky ozývalo se takové bučení, že nadporučík Lukáš se třásl, aby generál nevěnoval tomu bližší pozornost. Napadlo mu, že Švejk zívá schválně. A&#160;generál, jako by to znal, otočil se k&#160;Švejkovi a&#160;přistoupil k&#160;němu:</p>
			<p class="MLP-text para-style-override-1">„Böhm oder Deutscher?“</p>
			<p class="MLP-text para-style-override-1">„Böhm, melde gehorsam, Herr Generalmajor.“</p>
			<p class="MLP-text para-style-override-1">„Dobrže,“ řekl generál, který byl Polák a&#160;znal trochu česky, „ty rzveš na sena jako krawa. Stul pysk, drž gubu, nebuč! Býl jsi už na látrině?“</p>
			<p class="MLP-text para-style-override-1">„Nebyl, poslušně hlásím, pane generálmajor.“</p>
			<p class="MLP-text para-style-override-1">„Proč jsi nešel šráť s&#160;ostatními menži?“</p>
			<p class="MLP-text para-style-override-1">„Poslušně hlásím, pane generálmajor, na manévrech u&#160;Písku říkal nám pan plukovník Wachtl, když mužstvo v&#160;době rastu se rozlézalo po žitech, že voják nesmí pořád myslet jen na šajseraj, voják že má myslet na bojování. Ostatně, poslušně hlásím, co bychom tam na tý latríně dělali? Není z&#160;čeho tlačit. Podle maršrúty měli jsme už dostat na několika stanicích večeři, a&#160;nedostali jsme nic. S&#160;prázdným žaludkem na latrínu nelez!“</p>
			<p class="MLP-text para-style-override-1">Švejk, objasniv prostými slovy panu generálovi všeobecnou situaci, podíval se tak nějak důvěrně na něho, že generál vycítil žádost, aby jim všem pomohl. Když už je rozkaz jít na latrínu organizovaným pochodem, tak už ten rozkaz musí být také vnitřně něčím podepřen.</p>
			<p class="MLP-text para-style-override-1">„Pošlete to všechno opět do vozů,“ řekl generál k&#160;hejtmanovi Ságnerovi; „jak to přijde, že se nedostala večeře? Všechny ešalony projíždějící touto stanicí musí dostat večeři. Zde je zásobovací stanice. To jinak nelze. Jest určitý plán.“</p>
			<p class="MLP-text para-style-override-1">Generál řekl to s&#160;takovou jistotou, která znamenala, že jest sice již k&#160;jedenácté hodině noční, večeře že měla být v&#160;šest hodin, jak již prve poznamenal, takže nic jiného nezbývá než zadržet vlak přes noc a&#160;přes den do šesti hodin večera, aby dostali guláš s&#160;bramborem.</p>
			<p class="MLP-text para-style-override-1">„Nic není horšího,“ řekl s&#160;ohromnou vážností, „než ve válce zapomínat při dopravě vojsk na jich zásobování. Mou povinností je dovědět se pravdy, jak to vlastně v&#160;kanceláři nádražního velitelství vyhlíží. Neboť, pánové, někdy jsou vinni velitelé ešalonů sami. Při revizi stanice Subotiště na jižní dráze bosenské zjistil jsem, že šest ešalonů nedostalo večeři, poněvadž o&#160;ni zapomněli velitelé ešalonů žádat. Šestkrát se na stanici vařil guláš s&#160;brambory, a&#160;nikdo o&#160;něj nežádal. Vylévali ho na hromady. Byl to, pánové, učiněný krecht na brambory s&#160;gulášem a&#160;tři stanice dál žebrali vojáci z&#160;ešalonů, které projely kolem hromad a&#160;kopců s&#160;gulášem v&#160;Subotišti, na nádraží o&#160;kus chleba. Zde, jak vidíte, nebyla vinna vojenská správa.“</p>
			<p class="MLP-text para-style-override-1">Mávl prudce rukou:</p>
			<p class="MLP-text para-style-override-1">„Velitelé ešalonů nedostáli svým povinnostem. Pojďme do kanceláře.“</p>
			<p class="MLP-text para-style-override-1">Následovali ho, přemýšlejíce o&#160;tom, proč se všichni generálové zbláznili.</p>
			<p class="MLP-text para-style-override-1">Na velitelství se objevilo, že opravdu o&#160;guláši se nic neví. Měl se pravda zde vařit dnes pro všechny ešalony, které projedou, ale pak přišel rozkaz odečíst ve vnitřním účtování zásobování vojsk po 72&#160;h za každého vojáka, takže každá část projíždějící má k&#160;dobru 72&#160;h za muže, kteréž obdrží od svého intendantstva k&#160;výplatě k&#160;nejbližšímu rozdávání žoldu. Pokud se týká chleba, obdrží mužstvo ve Watianě na stanici po půl vece.</p>
			<p class="MLP-text para-style-override-1">Velitel zásobovacího punktu se nebál. Řekl generálovi přímo do očí, že se rozkazy mění každou hodinu. Někdy mívá připravenu pro ešalony menáž. Přijede však sanitní vlak, vykáže se vyšším rozkazem, a&#160;je konec, ešalon stojí před problémem prázdných kotlů.</p>
			<p class="MLP-text para-style-override-1">Generál souhlasně kýval hlavou a&#160;poznamenal, že poměry se rozhodně lepší, ze začátku války bylo mnohem hůř. Všechno nejde najednou, k&#160;tomu je rozhodně třeba zkušeností, praxe. Teorie vlastně brzdí praktiku. Čím déle válka potrvá, tím více se všechno uvede do pořádku.</p>
			<p class="MLP-text para-style-override-1">„Mohu vám dát praktický příklad,“ řekl s&#160;velikou rozkoší, že na něco znamenitého přišel. „Před dvěma dny ešalony projíždějící stanicí Hatvan nedostaly chleba, a&#160;vy ho tam zítra budete fasovat. Pojďme nyní do nádražní restaurace.“</p>
			<p class="MLP-text para-style-override-1">V&#160;nádražní restauraci pan generál počal opět mluvit o&#160;latríně a&#160;jak to nehezky vypadá, když všude po kolejích jsou kaktusy. Jedl přitom biftek a&#160;všem se zdálo, že se mu kaktus převaluje v&#160;hubě.</p>
			<p class="MLP-text para-style-override-1">Na latríny kladl takový důraz, jako by na nich záleželo vítězství mocnářství.</p>
			<p class="MLP-text para-style-override-1">Vzhledem k&#160;nově vytvářené situaci s&#160;Itálií prohlásil, že právě v&#160;latrínách našeho vojska spočívá nepopiratelná naše výhoda v&#160;italské kampani.</p>
			<p class="MLP-text para-style-override-1">Vítězství Rakouska lezlo z&#160;latríny.</p>
			<p class="MLP-text para-style-override-1">Pro pana generála bylo všechno tak jednoduché. Cesta k&#160;válečné slávě šla dle receptu: v&#160;šest hodin večer dostanou vojáci guláš s&#160;brambory, o&#160;půl deváté se vojsko v&#160;latríně vykadí a&#160;v&#160;devět jde spát. Před takovým vojskem nepřítel prchá v&#160;děsu.</p>
			<p class="MLP-text para-style-override-1">Generálmajor se zamyslil, zapálil si operas a&#160;díval se do stropu dlouho a&#160;dlouho. Vzpomínal, co by ještě řekl, když už je zde, a&#160;čím by poučil důstojníky ešalonu.</p>
			<p class="MLP-text para-style-override-1">„Jádro vašeho bataliónu je zdravé,“ řekl náhle, když všichni čekali, že se bude ještě dál dívat do stropu a&#160;mlčet, „váš štand je v&#160;úplném pořádku. Ten muž, s&#160;kterým jsem mluvil, podává svou přímostí a&#160;vojenským držením nejlepší naděje za celý batalión, že bude zápasit do poslední krůpěje krve.“</p>
			<p class="MLP-text para-style-override-1">Odmlčel se a&#160;díval se opět do stropu opřen o&#160;lenoch židle, a&#160;pak pokračoval v&#160;téže pozici, přičemž jediný poručík Dub pod pudem své otrocké duše díval se s&#160;ním na strop:</p>
			<p class="MLP-text para-style-override-1">„Váš batalión potřebuje však toho, aby jeho činy nepřešly v&#160;zapomenutí. Batalióny vaší brigády mají již svou historii, ve které musí váš batalión pokračovat. A&#160;vám právě schází muž, který by vedl přesné záznamy a&#160;sepisoval dějiny bataliónu. K&#160;němu musí jít všechny nitky, co která kumpanie bataliónu vykonala. Musí to být inteligentní člověk, žádné hovado, žádná kráva. Pane hejtmane, vy musíte jmenovati v&#160;bataliónu batalionsgeschichtsschreibra.“</p>
			<p class="MLP-text para-style-override-1">Potom díval se na hodiny na stěně, jichž ručičky připomínaly celé ospalé společnosti, že už je čas se rozejít.</p>
			<p class="MLP-text para-style-override-1">Generál měl na trati svůj inspekční vlak a&#160;požádal pány, aby ho šli doprovodit do jeho spacího vagónu.</p>
			<p class="MLP-text para-style-override-1">Velitel nádraží si vzdychl. Generál si nevzpomněl, že má platit za biftek a&#160;láhev vína. Musí to zas zaplatit sám. Takových návštěv je denně několik. Už na to praskly dva vozy se senem, které dal zatáhnout na slepou kolej a&#160;které prodal firmě Löwenstein, vojenským dodavatelům sena, jako se prodává žito nastojatě. Erár zas ty dva vagóny od nich koupil, ale on je tam nechal pro jistotu dál stát. Snad je bude muset zas jednou odprodat firmě Löwenstein.</p>
			<p class="MLP-text para-style-override-1">Zato však všechny vojenské inspekce projíždějící touto hlavní stanicí v&#160;Pešti říkaly, že se tam u&#160;velitele nádraží dobře pije a&#160;jí.</p>
			<p class="MLP-text-bez1radku--12-0 para-style-override-1">Ráno stál ještě ešalon na nádraží, byl budíček, vojáci se myli u&#160;pump z&#160;esšálků, generál se svým vlakem ještě neodjel a&#160;šel revidovat osobně latríny, kam chodili dle denního rozkazu hejtmana Ságnera po bataliónu „Schwarmweise unter Kommando der Schwarm­kommandanten“, aby měl pan generálmajor radost. Aby pak měl také radost poručík Dub, sdělil mu hejtman Ságner, že má on dnes inspekci.</p>
			<p class="MLP-text para-style-override-1">Poručík Dub dohlížel tedy nad latrínami.</p>
			<p class="MLP-text para-style-override-1">Táhlá dlouhá latrína o&#160;dvou řadách pojmula dva švarmy jedné kumpanie.</p>
			<p class="MLP-text para-style-override-1">A&#160;nyní vojáci pěkně jeden vedle druhého seděli na bobku nad vyházenými příkopy, jako vlaštovky na telegrafních drátech, když se chystají na podzim na cestu do Afriky.</p>
			<p class="MLP-text para-style-override-1">Každému vyčuhovala kolena ze spuštěných kalhot, každý měl řemen kolem krku, jako kdyby se chtěl každou chvíli oběsit a&#160;čekal na nějaký povel.</p>
			<p class="MLP-text para-style-override-1">Bylo v&#160;tom všem vidět vojenskou železnou disciplínu, organi­zovanost.</p>
			<p class="MLP-text--0-12 para-style-override-1">Na levém křídle seděl Švejk, který se sem připletl, a&#160;se zájmem si přečítal útržek papírku, vytrženého bůhví z&#160;jakého románu Růženy Jesenské:</p>
			<p class="MLP-dopis--I para-style-override-1">…dejším penzionátě bohužel dámy</p>
			<p class="MLP-dopis--I para-style-override-1">&#160;&#160;&#160;&#160;&#160;&#160;&#160;&#160;&#160;&#160;em neurčité, skutečné snad více</p>
			<p class="MLP-dopis--I para-style-override-1">&#160;&#160;&#160;&#160;&#160;ré většinou v&#160;sebe uzavřeny ztrát</p>
			<p class="MLP-dopis--I para-style-override-1">&#160;&#160;&#160;&#160;&#160;&#160;&#160;&#160;&#160;&#160;h menu do svých komnat, aneb se</p>
			<p class="MLP-dopis--I para-style-override-1">svérázné zábavě. A&#160;utrousily-li t</p>
			<p class="MLP-dopis--I para-style-override-1">&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;&#160;šel člověk jen a&#160;pouze stesk na ct</p>
			<p class="MLP-dopis--I para-style-override-1">se lepšila, neb nechtěla tak úspěšně</p>
			<p class="MLP-dopis--I para-style-override-1">&#160;&#160;&#160;&#160;&#160;&#160;&#160;&#160;&#160;&#160;covati, jak by samy si přály,</p>
			<p class="MLP-dopis--I para-style-override-1">nic nebylo pro mladého Křičku</p>
			<p class="MLP-text-bez1radku--12-0 para-style-override-1">Když odtrhl oči od útržku, podíval se mimoděk k&#160;východu latríny a&#160;podivil se. Tam stál v&#160;plné parádě pan generálmajor od včerejška z&#160;noci se svým adjutantem a&#160;vedle nich poručík Dub horlivě jim cosi vykládaje.</p>
			<p class="MLP-text para-style-override-1">Švejk rozhlédl se kolem sebe. Všechno sedělo klidně dál nad latrínou a&#160;jen šarže byly jaksi strnulé a&#160;bez hnutí.</p>
			<p class="MLP-text para-style-override-1">Švejk vycítil vážnost situace.</p>
			<p class="MLP-text para-style-override-1">Vyskočil, tak jak byl, se spuštěnými kalhotami, s&#160;řemenem kolem krku, upotřebiv ještě v&#160;poslední chvíli útržku papíru, a&#160;zařval: „Einstellen! Auf! Habacht! Rechts schaut!“ A&#160;salutoval. Dva švarmy se spuštěnými kalhotami a&#160;s&#160;řemeny kolem krku se zvedly nad latrínou.</p>
			<p class="MLP-text para-style-override-1">Generálmajor přívětivě se usmál a&#160;řekl: „Ruht, weiter machen!“ Desátník Málek dal první příklad svému švarmu, že musí opět do původní pozice. Jen Švejk stál a&#160;salutoval dál, neboť z&#160;jedné strany blížil se k&#160;němu hrozivě poručík Dub a&#160;z&#160;druhé generálmajor s&#160;úsměvem.</p>
			<p class="MLP-text para-style-override-1">„Vás já vidžel v&#160;noci,“ řekl k&#160;divné pozitúře Švejka generálmajor; načež rozčilený poručík Dub obrátil se ke generálmajorovi:</p>
			<p class="MLP-text para-style-override-1">„Ich melde gehorsam, Herr Generalmajor, der Mann ist blödsinnig und als Idiot bekannt, saghafter Dummkopf.“</p>
			<p class="MLP-text para-style-override-1">„Was sagen Sie, Herr Leutnant?“ zařval najednou generálmajor na poručíka Duba a&#160;spustil na něho, že právě naopak. Muž, který zná, co se patří, když vidí představeného, a&#160;šarže, když ho nevidí a&#160;ignorují. To je jako v&#160;poli. Obyčejný voják přejímá v&#160;době nebezpečí komando. A&#160;právě pan poručík Dub měl sám dát komando, které dal tento voják: „Einstellen!&#160;– Auf!&#160;– Habacht! Rechts schaut!“</p>
			<p class="MLP-text para-style-override-1">„Vytržel jsi si arš?“ otázal se generálmajor Švejka.</p>
			<p class="MLP-text para-style-override-1">„Poslušně hlásím, pane generálmajor, že je všechno v&#160;pořádku.“</p>
			<p class="MLP-text para-style-override-1">„Wiencej šrač nie bendzeš?“</p>
			<p class="MLP-text para-style-override-1">„Poslušně hlásím, pane generálmajor, že jsem fertig.“</p>
			<p class="MLP-text para-style-override-1">„Dej si tedy hózny nahoru a&#160;postav se potom zas habacht!“ Poněvadž to <span class="MLP-znak-kurziva-11b">habacht</span> řekl generálmajor trochu hlasitěji, ti nejbližší počali vstávat nad latrínou.</p>
			<p class="MLP-text para-style-override-1">Generálmajor přátelsky jim však kývl rukou a&#160;jemným otcovským tónem řekl:</p>
			<p class="MLP-text para-style-override-1">„Aber nein, ruht, ruht, nur weiter machen.“</p>
			<p class="MLP-text para-style-override-1">Švejk stál již před generálmajorem v&#160;plné parádě a&#160;generálmajor řekl k&#160;němu krátký německý proslov:</p>
			<p class="MLP-text para-style-override-1">„Úcta k&#160;představeným, znalost dienstreglamá a&#160;duchapřítomnost znamená na vojně všechno. A&#160;když se s&#160;tím ještě snoubí statečnost, není nepřítele, kterého bychom se museli báti.“</p>
			<p class="MLP-text para-style-override-1">Obraceje se k&#160;poručíkovi Dubovi řekl, šťouchaje prstem Švejka do břicha:</p>
			<p class="MLP-text para-style-override-1">„Poznamenejte si: tohoto muže při přibytí na front neprodleně befedrovat a&#160;při nejbližší příležitosti navrhnout k&#160;bronzové medaili za přesné konání služby a&#160;znalost… Wissen Sie doch, was ich schon meine… Abtreten!“</p>
			<p class="MLP-text para-style-override-1">Generálmajor vzdaloval se z&#160;latríny, kde zatím poručík Dub, aby to generálmajor slyšel, dával hlasité rozkazy:</p>
			<p class="MLP-text para-style-override-1">„Erster Schwarm auf! Doppelreihen… Zweiter Schwarm…“</p>
			<p class="MLP-text para-style-override-1">Švejk odešel zatím ven, a&#160;když šel kolem poručíka Duba, vysekl mu sice jak náležitě čest, ale poručík Dub přece řekl „Herstellt“, a&#160;Švejk musel salutovat znova, přičemž musel opět slyšet:</p>
			<p class="MLP-text para-style-override-1">„Znáš mne? Neznáš mne! Ty mne znáš z&#160;té dobré stránky, až mne ale poznáš z&#160;té špatné stránky, já tě přinutím až k&#160;pláči!“</p>
			<p class="MLP-text para-style-override-1">Švejk odcházel konečně k&#160;svému vagónu a&#160;přitom si pomyslil:</p>
			<p class="MLP-text para-style-override-1">„Jednou byl, když jsme ještě byli v&#160;Karlíně v&#160;kasárnách, lajtnant Chudavý a&#160;ten to říkal jinak, když se rozčilil: ‚Hoši, pamatujte si, když mne uvidíte, že jsem svině na vás a&#160;tou sviní že zůstanu, dokud vy budete u&#160;kumpanie.‘“</p>
			<p class="MLP-text para-style-override-1">Když šel Švejk kolem štábního vagónu, zavolal na něho nadporučík Lukáš, aby vyřídil Balounovi, že si má pospíšit s&#160;tou kávou a&#160;mléčnou konzervu aby opět pěkně zavřel, aby se nezkazila. Baloun totiž vařil na malém lihovém samovařiči ve vagóně u&#160;účetního šikovatele Vaňka kávu pro nadporučíka Lukáše. Když to šel Švejk vyřídit, seznal, že zatím za jeho nepřítomnosti pije celý vagón kávu.</p>
			<p class="MLP-text para-style-override-1">Kávová i&#160;mléčná konzerva nadporučíka Lukáše byly již poloprázdné a&#160;Baloun, srkaje ze svého šálku kávu, hrabal lžičkou v&#160;mléčné konzervě, aby si ještě kávu zlepšil.</p>
			<p class="MLP-text para-style-override-1">Kuchař okultista Jurajda s&#160;účetním šikovatelem Vaňkem slibovali navzájem, že až přijdou kávové a&#160;mléčné konzervy, že se to panu nadporučíkovi Lukášovi vynahradí.</p>
			<p class="MLP-text para-style-override-1">Švejkovi byla též nabídnuta káva, ale Švejk odmítl a&#160;řekl k&#160;Ba­lounovi:</p>
			<p class="MLP-text para-style-override-1">„Právě přišel rozkaz od štábu armády, že každý pucflek, který zpronevěří svému oficírovi mléčnou a&#160;kávovou konzervu, má bejt neprodleně během 24&#160;hodin pověšen. To ti mám vyřídit od pana obrlajtnanta, kerej si tě přeje vidět okamžitě s&#160;kávou.“</p>
			<p class="MLP-text para-style-override-1">Ulekaný Baloun vytrhl telegrafistovi Chodounskému porci, kterou mu právě před chvílí nalil, postavil to ještě ohřát, přidal konzervovaného mléka a&#160;upaloval s&#160;tím do štábního vagónu.</p>
			<p class="MLP-text para-style-override-1">S&#160;vypoulenýma očima podal kávu nadporučíkovi Lukášovi, přičemž mu hlavou kmitla myšlenka, že nadporučík Lukáš mu musí vidět na očích, jak hospodařil s&#160;jeho konzervami.</p>
			<p class="MLP-text para-style-override-1">„Já jsem se zdržel,“ koktal, „poněvadž jsem je nemohl votevřít.“</p>
			<p class="MLP-text para-style-override-1">„Tos asi mléčnou konzervu prolil, viď?“ otázal se nadporučík Lukáš, upíjeje kávu, „nebo jsi ji žral po lžících jako polévku. Víš, co tě čeká?!“</p>
			<p class="MLP-text para-style-override-1">Baloun si vzdychl a&#160;zabědoval:</p>
			<p class="MLP-text para-style-override-1">„Mám tři děti, poslušně hlásím, pane obrlajtnant.“</p>
			<p class="MLP-text para-style-override-1">„Dej si pozor, Baloune, ještě jednou tě varuji před tvou hltavostí. Neříkal ti Švejk nic?“</p>
			<p class="MLP-text para-style-override-1">„Do 24&#160;hodin mohl bych být pověšen,“ smutně odpověděl Baloun, klátě celým tělem.</p>
			<p class="MLP-text para-style-override-1">„Neklať se mně tady, hlupáku,“ řekl s&#160;úsměvem nadporučík Lukáš, „a&#160;polepši se. Vypusť už z&#160;hlavy tu žravost a&#160;řekni Švejkovi, aby se poohlédl někde po nádraží nebo v&#160;okolí po něčem dobrém k&#160;jídlu. Dej mu tady desítku. Tebe nepošlu. Ty budeš chodit až tenkrát, když už budeš nažranej k&#160;prasknutí. Nesežral jsi mně tu krabičku sardinek? Ty říkáš, žes nesežral. Přines mně ji ukázat!“</p>
			<p class="MLP-text para-style-override-1">Baloun vyřídil Švejkovi, že mu posílá pan obrlajtnant desítku, aby mu sehnal někde po nádraží něco dobrého k&#160;jídlu, s&#160;povzdechem vytáhl z&#160;nadporučíkova kufříku krabičku sardinek a&#160;se stísněným pocitem ji nesl k&#160;prohlídce k&#160;nadporučíkovi.</p>
			<p class="MLP-text para-style-override-1">Tak se chudák těšil, že snad nadporučík Lukáš už na ty sardinky zapomněl, a&#160;teď je všemu konec. Nadporučík si je asi nechá ve vagóně a&#160;připraví ho o&#160;ně. Cítil se okraden.</p>
			<p class="MLP-text para-style-override-1">„Zde jsou, poslušně hlásím, pane obrlajtnant, vaše sardinky,“ řekl s&#160;trpkostí, odevzdávaje je majiteli. „Mám je votevřít?“</p>
			<p class="MLP-text para-style-override-1">„Dobře, Baloune, neotvírej nic a&#160;odnes je zas na místo. Chtěl jsem se jen přesvědčit, jestli jsi se do nich nepodíval. Tak se mně zdálo, když jsi přinesl kávu, že máš nějak mastnou hubu jako od oleje. Švejk už šel?“</p>
			<p class="MLP-text para-style-override-1">„Poslušně hlásím, pane obrlajtnant, že už se vypravil,“ rozjasněně hlásil Baloun. „Řekl, že pan obrlajtnant bude spokojen a&#160;že panu obrlajtnantovi budou všichni závidět. Šel někam z&#160;nádraží a&#160;říkal, že to tady zná až za Rákošpalotu. Kdyby snad vlak bez něho odjel, že se přidá k&#160;automobilové koloně a&#160;dohoní nás na nejbližší stanici automobilem. Abychom byli o&#160;něj bez starosti, on ví, co je jeho povinnost, i&#160;kdyby si měl na svý outraty vzít fiakra a&#160;ject s&#160;ním za ešalonem až do Haliče. Dá si to potom strhovat z&#160;lénunku. Rozhodně nemáte prý mít o&#160;něho starost, pane obrlajtnant.“</p>
			<p class="MLP-text para-style-override-1">„Jdi pryč,“ řekl smutně nadporučík Lukáš.</p>
			<p class="MLP-text para-style-override-1">Přinesli zprávu z&#160;kanceláře velitelství, že se pojede až odpůldne ve dvě hodiny na Gödöllö-Aszód a&#160;že se fasuje pro důstojníky na nádražích po dvou litrech červeného vína a&#160;láhev koňaku. Říkalo se, že je to nějaká ztracená zásilka pro Červený kříž. Ať se to mělo, jak chce, spadlo to přímo z&#160;nebe a&#160;ve štábním vagóně bylo veselo. Koňak měl tři hvězdičky a&#160;víno bylo známky Gumpoldskirchen.</p>
			<p class="MLP-text para-style-override-1">Jen nadporučík Lukáš byl stále nějak zaražen. Uplynula již hodina, a&#160;Švejk stále nešel. Potom ještě půl hodiny, a&#160;přibližoval se k&#160;štábnímu vagónu podivný průvod, který vyšel z&#160;kanceláře nádražního velitelství.</p>
			<p class="MLP-text para-style-override-1">Napřed šel Švejk, vážně a&#160;vznešeně, jako první křesťané-mu­čedníci, když je táhli do arény.</p>
			<p class="MLP-text para-style-override-1">Po obou stranách maďarský honvéd s&#160;nasazeným bodákem. Na levém křídle četař z&#160;velitelství nádraží a&#160;za nimi nějaká žena v&#160;červené sukni s&#160;varhánky a&#160;muž v&#160;čižmách s&#160;kulatým kloboučkem a&#160;podbitým okem, který nesl živou, křičící, vyděšenou slepici.</p>
			<p class="MLP-text para-style-override-1">Všechno to lezlo do štábního vagónu, ale četař zařval maďarsky na muže se slepicí a&#160;s&#160;ženou, aby zůstali dole.</p>
			<p class="MLP-text para-style-override-1">Uviděv nadporučíka Lukáše, Švejk počal velevýznamně mrkat.</p>
			<p class="MLP-text--0-12 para-style-override-1">Četař chtěl mluvit s&#160;velitelem 11.&#160;marškumpanie. Nadporučík Lukáš převzal od něho spis velitelství stanice, kde četl zblednuv:</p>
			<p class="MLP-dopis-bez1radku--I para-style-override-1">Veliteli 11.&#160;marškumpanie N pochodového praporu 91.&#160;pěšího pluku k&#160;dalšímu řízení.</p>
			<p class="MLP-dopis--I para-style-override-1">Předvádí se pěšák Švejk Josef, dle udání ordonance téže marškumpanie N pochodového praporu 91.&#160;pěšího pluku, pro zločin loupeže, spáchaný na manželích Istvánových v&#160;Išatarča v&#160;rajóně velitelství nádraží.</p>
			<p class="MLP-dopis--I para-style-override-1">Důvody: Pěšák Švejk Josef, zmocniv se slepice pobíhající za domkem manželů Istvánových v&#160;Išatarča v&#160;rajóně velitelství nádraží a&#160;náležející István manželům (v&#160;originále slavně utvořené nové německé slovo „Istvangatten“) a&#160;zadržen jsa majitelem, který mu slepici odebrati chtěl, zabránil tomu, udeřiv majitele Istvána slepicí přes pravé oko, a&#160;zadržen přivolanou hlídkou, byl dopraven k&#160;své části, přičemž slepice vrácena majiteli.</p>
			<p class="MLP-dopis-podpis--I para-style-override-3">Podpis důstojníka konajícího službu</p>
			<p class="MLP-text para-style-override-1">Když nadporučík Lukáš podpisoval stvrzenku o&#160;přijetí Švejka, zatřásla se pod ním kolena.</p>
			<p class="MLP-text para-style-override-1">Švejk stál tak blízko, že viděl, jak nadporučík Lukáš zapomněl připsat datum.</p>
			<p class="MLP-text para-style-override-1">„Poslušně hlásím, pane obrlajtnant,“ ozval se Švejk, „že je dnes dvacátýho čtvrtýho. Včera bylo 23.&#160;května, kdy nám Itálie vypověděla válku. Jak jsem teď byl venku, tak se vo ničem jiným nemluví.“</p>
			<p class="MLP-text para-style-override-1">Honvédi s&#160;četařem odešli a&#160;dole zůstali jen Istvánovi manželé, kteří chtěli stále lézt do vozu.</p>
			<p class="MLP-text para-style-override-1">„Kdybyste měl, pane obrlajtnant, u&#160;sebe ještě pětku, tak bychom mohli tu slepici koupit. Von ten lump chce za ni patnáct zlatejch, ale do toho si počítá desítku za to svoje modrý voko,“ řekl Švejk vypravovatelským tónem, „ale já myslím, pane obrlajtnant, že deset zlatejch za takový pitomý voko je moc. To vyrazili u&#160;Starý paní soustružníkovi Matějů celou sanici cihlou za dvacet zlatejch, s&#160;šesti zubama, a&#160;tenkrát měly peníze větší cenu než dnes. Sám Wohlschläger věší za čtyry zlatky.&#160;– Pojď sem,“ kývl Švejk na muže s&#160;podbitým okem a&#160;se slepicí, „a&#160;ty, babo, tam zůstaň!“</p>
			<p class="MLP-text para-style-override-1">Muž vstoupil do vozu.</p>
			<p class="MLP-text para-style-override-1">„Von umí trochu německy,“ poznamenal Švejk, „a&#160;rozumí všem nadávkám a&#160;také sám umí obstojně německy nadávat.&#160;– Also zehn Gulden,“ obrátil se na muže, „fünf Gulden Henne, fünf Auge. Öt forint, vidíš, kikiriki, öt forint kukuk, igen? Tady je štábsvagón, zloději. Dej sem slepici!“</p>
			<p class="MLP-text para-style-override-1">Vstrčil překvapenému muži do ruky desítku, vzal mu slepici, zakroutil jí krk a&#160;pak ho vystrčil z&#160;vagónu, podav mu přátelsky ruku, kterou potřásl silně:</p>
			<p class="MLP-text para-style-override-1">„Jó napot, barátom, adieu, lez ku své bábě. Nebo tě srazím dolů.</p>
			<p class="MLP-text para-style-override-1">Tak vidíte, pane obrlajtnant, že se dá všechno urovnat,“ řekl Švejk k&#160;nadporučíkovi Lukášovi, „nejlepší je, když se všechno obejde bez skandálu, bez velkých ceremonií. Nyní s&#160;Balounem vám uvaříme takovou slepičí polévku, že ji bude cítit až do Sedmihradska.“</p>
			<p class="MLP-text para-style-override-1">Nadporučík Lukáš již nevydržel a&#160;vyrazil Švejkovi nešťastnou slepici z&#160;ruky a&#160;pak se rozkřikl:</p>
			<p class="MLP-text para-style-override-1">„Víte, Švejku, co zaslouží ten voják, který v&#160;době války loupí mírné obyvatelstvo?“</p>
			<p class="MLP-text para-style-override-1">„Čestnou smrt prachem a&#160;olovem,“ slavnostně odpověděl Švejk.</p>
			<p class="MLP-text para-style-override-1">„Vy ovšem zasloužíte provaz, Švejku, neboť vy jste první začal loupit. Vy jste, chlape, já nevím opravdu, jak vás mám nazvat, zapomněl na svou přísahu. Mně se může hlava roztočit.“</p>
			<p class="MLP-text para-style-override-1">Švejk podíval se na nadporučíka Lukáše tázavým pohledem a&#160;rychle se ozval:</p>
			<p class="MLP-text para-style-override-1">„Poslušně hlásím, že jsem nezapomněl na přísahu, kterou náš válečný lid má učinit. Poslušně hlásím, pane obrlajtnant, že jsem přisahal slavně svému nejjasnějšímu knížeti a&#160;pánu Františku Josefovi&#160;I., že věren a&#160;poslušen budu také generálů Jeho Veličenstva a&#160;vůbec všech svých představených a&#160;vyšších poslouchati, je ctíti a&#160;chrániti, jejich nařízení a&#160;rozkazy ve všech službách plniti, proti každému nepříteli, buď kdo buď a&#160;kdekoliv toho požádá vůle Jeho císařského a&#160;královského Veličenstva, na vodě, pod vodou, na zemi, ve vzduchu, ve dne i&#160;v&#160;noci, v&#160;bitvách, útocích, zápasech i&#160;v&#160;jakýchkoliv jiných podnicích, vůbec na každém místě…“</p>
			<p class="MLP-text para-style-override-1">Švejk zvedl slepici ze země a&#160;pokračoval stoje vzpřímen a&#160;dívaje se nadporučíkovi Lukášovi do očí:</p>
			<p class="MLP-text para-style-override-1">„… každého času a&#160;při každé příležitosti udatně a&#160;zmužile bojovati, že svých vojsk, praporů, korouhví a&#160;děl nikdy neopustím, s&#160;nepřítelem nikdy v&#160;nejmenší srozumění nevejdu, vždy tak se chovati budu, jak toho vojenské zákony žádají a&#160;hodným vojákům přísluší, tímto způsobem že chci se ctí žíti a&#160;umříti, k&#160;čemuž mně dopomáhej bůh. Amen. A&#160;tu slepici jsem, poslušně hlásím, neukradl, neloupil jsem a&#160;choval jsem se řádně, vědom své přísahy.“</p>
			<p class="MLP-text para-style-override-1">„Pustíš tu slepici, dobytku,“ zařval na něho nadporučík Lukáš, uhodiv Švejka spisy přes ruku, kde držel nebožku, „podívej se na tato akta. Vidíš, tady to máš černé na bílém: ‚Předvádí se pěšák Švejk Josef, dle udání ordonance téže marškumpanie… pro zločin loupeže…‘ A&#160;teď mně řekni, ty marodére, ty hyeno&#160;– ne, já tě přece jen jednou zabiju, <span class="MLP-znak-kurziva-11b">zabiju</span>, rozumíš&#160;– řekni mně, pitomče loupežnická, jak jsi se tak spustil.“</p>
			<p class="MLP-text para-style-override-1">„Poslušně hlásím,“ řekl přívětivě Švejk, „že se rozhodně nemůže vo nic jinýho jednat než vo mejlku. Když jsem dostal ten váš rozkaz, abych vám někde zaopatřil a&#160;koupil něco dobrýho k&#160;snědku, tak jsem počal uvažovat, co by tak asi bylo nejlepšího. Za nádražím nebylo vůbec nic, jenom koňský salám a&#160;nějaké sušené oslí maso. Já jsem si, poslušně hlásím, pane obrlajtnant, všechno dobře rozvážil. V&#160;poli je třeba něco velmi výživného, aby se mohly lépe snášet válečný útrapy. A&#160;tu jsem vám chtěl udělat horizontální radost. Chtěl jsem vám, pane obrlajtnant, uvařit polévku ze slepice.“</p>
			<p class="MLP-text para-style-override-1">„Polévku ze slepice,“ opakoval po něm nadporučík, chytaje se za hlavu.</p>
			<p class="MLP-text para-style-override-1">„Ano, poslušně hlásím, pane obrlajtnant, polívku ze slepice, koupil jsem cibuli a&#160;pět deka nudlí. Zde je to prosím všechno. Zde je v&#160;té kapse cibule a&#160;v&#160;této jsou nudle. Sůl máme v&#160;kanceláři a&#160;pepř taky. Nezbývalo již nic jiného než koupit slepici. Šel jsem tedy za nádražím do Išatarči. Je to vlastně vesnice, jako by to nebylo žádný město, ačkoliv je tam napsáno v&#160;první ulici Išatarča vároš. Projdu jednu ulici se zahrádkami, druhou, třetí, čtvrtou, pátou, šestou, sedmou, osmou, devátou, desátou, jedenáctou, až v&#160;třinácté ulici na samém konci, kde za jedním domkem už začínaly trávníky, páslo se a&#160;procházelo stádo slepic. Šel jsem k&#160;nim a&#160;vybral jsem tu největší, nejtěžší, račte se na ni podívat, pane obrlajtnant, je to samý sádlo, nemusí se ani vohledávat a&#160;pozná se to hned na první pohled, že jí museli sypat hodně zrní. Vzal jsem ji tedy, zcela veřejně, u&#160;přítomnosti obyvatelstva, které na mne cosi maďarsky křičelo, držím ji za nohy a&#160;ptám se několika lidí, česky i&#160;německy, komu patří ta slepice, abych ji mohl od něho koupit, když vtom vyběhne z&#160;toho domku na kraji muž s&#160;ženou a&#160;počne mně napřed nadávat maďarsky a&#160;pak německy, že jsem mu ukradl za bílého dne slepici. Řekl jsem mu, aby na mne nekřičel, že jsem poslán, abych ji vám koupil, a&#160;vyprávěl jsem mu, jak se věci mají. A&#160;ta slepice, jak jsem ji držel za nohy, najednou počala mávat křídly a&#160;chtěla vyletět, a&#160;jak jsem ji jen tak lehce držel v&#160;ruce, vyzvedla mně ruku a&#160;chtěla se usadit svýmu pánovi na nose. A&#160;von hned začal křičet, že prý jsem ho slepicí fláknul přes hubu. A&#160;ta ženská něco ječela a&#160;pořád křičela na slepici ‚puta, puta, puta, puta‘.</p>
			<p class="MLP-text para-style-override-1">Vtom ale už nějací blbci, kteří tomu nerozuměli, přiváděli na mne patrolu, honvédy, a&#160;já jsem je sám vyzval, aby šli se mnou na bahnhofkomando, aby vyšla moje nevina jako volej nad vodu. Ale s&#160;tím panem lajtnantem, který měl tam službu, nebyla žádná řeč, ani když jsem ho prosil, aby se vás zeptal, je-li to pravda, že jste mne poslal, abych vám koupil něco dobrýho. Ještě se na mne rozkřik, abych držel hubu, že prý mně beztoho kouká z&#160;očí silná větev s&#160;dobrým provazem. Von byl patrně v&#160;nějakej moc špatnej náladě, když mně povídal, že takhle vypasenej může bejt jen voják, kerej loupí a&#160;krade. Vono prej už je na stanici víc stížností, předevčírem prej se ztratil někde vedle někomu krocan, a&#160;když jsem mu řekl, že jsme tu dobu byli ještě v&#160;Rábu, tak řekl, že taková vejmluva na něho neplatí.</p>
			<p class="MLP-text para-style-override-1">Tak mě poslali k&#160;vám a&#160;ještě se tam na mne rozkřikl, když jsem ho neviděl, jeden frajtr, jestli prej nevím, koho mám před sebou. Řek jsem mu, že je gefreiter, kdyby byl u&#160;myslivců, že by byl patrollführer a&#160;u&#160;dělostřelectva oberkanonier.“</p>
			<p class="MLP-text para-style-override-1">„Švejku,“ řekl za chvíli nadporučík Lukáš, „vy už jste měl tolik zvláštních náhod a&#160;nehod, tolik, jak vy říkáte, ‚mejlek‘ a&#160;‚vomylů‘, že vám přece snad jen jednou pomůže z&#160;těch vašich malérů silný provaz kolem krku s&#160;celou vojenskou poctou ve čtverci. Rozumíte?“</p>
			<p class="MLP-text para-style-override-1">„Ano, poslušně hlásím, pane obrlajtnant, čtverec z&#160;takzvaného geschlossene Batalion sestává ze čtyř, výjimečně také ze tří nebo pěti setnin. Poroučíte, pane obrlajtnant, dát do polévky z&#160;této slepice více nudlí, aby byla hustší?“</p>
			<p class="MLP-text para-style-override-1">„Švejku, já vám poroučím, abyste už zmizel i&#160;se slepicí, nebo vám ji otluču o&#160;hlavu, blbče jeden…“</p>
			<p class="MLP-text para-style-override-1">„Dle rozkazu, pane obrlajtnant, ale celer jsem, poslušně hlásím, nenašel, mrkev také ne! Dám bram…“</p>
			<p class="MLP-text para-style-override-1">Švejk nedořekl ‚bor‘ a&#160;vyletěl i&#160;se slepicí před štábní vagón. Nadporučík Lukáš vypil najednou vinnou odlivku koňaku.</p>
			<p class="MLP-text para-style-override-1">Švejk zasalutoval před okny vagónu a&#160;odcházel.</p>
			<p class="MLP-text-bez1radku--12-0 para-style-override-1">Baloun chystal se právě po šťastně skončeném duševním boji, že otevře přece jen krabičku se sardinkami svého nadporučíka, když se objevil Švejk se slepicí, což vzbudilo přirozený rozruch u&#160;všech přítomných ve vagóně, a&#160;všichni se na něho tak podívali, jako by chtěli s&#160;určitostí říct: „Kdes to ukrad?“</p>
			<p class="MLP-text para-style-override-1">„Koupil jsem ji pro pana obrlajtnanta,“ odpověděl Švejk, vytahuje z&#160;kapes cibuli a&#160;nudle. „Chtěl jsem mu vařit z&#160;ní polévku, ale von už ji nechce, tak mně ji daroval.“</p>
			<p class="MLP-text para-style-override-1">„Nebyla chcíplá?“ otázal se podezřívavě účetní šikovatel Vaněk.</p>
			<p class="MLP-text para-style-override-1">„Já jsem jí sám zakroutil krk,“ odpověděl Švejk vytahuje z&#160;kapsy nůž.</p>
			<p class="MLP-text para-style-override-1">Baloun vděčně a&#160;zároveň s&#160;výrazem úcty podíval se na Švejka a&#160;počal mlčky připravovat lihový samovařič nadporučíkův. Pak vzal koflíky a&#160;doběhl s&#160;nimi pro vodu.</p>
			<p class="MLP-text para-style-override-1">K&#160;Švejkovi přiblížil se telegrafista Chodounský a&#160;nabídl se, že mu ji pomůže škubat, přičemž mu zašeptal do ucha intimní otázku:</p>
			<p class="MLP-text para-style-override-1">„Je to daleko odtud? Musí se přelejzat na dvůr, nebo je to ve volnu?“</p>
			<p class="MLP-text para-style-override-1">„Já jsem ji koupil.“</p>
			<p class="MLP-text para-style-override-1">„Ale mlč, to jsi kamarád, my jsme viděli, jak tě vedli.“</p>
			<p class="MLP-text para-style-override-1">Zúčastnil se však horlivě škubání slepice. K&#160;velkým, slavným přípravám přidružil se i&#160;kuchař okultista Jurajda, který nakrájel brambory a&#160;cibuli do polévky.</p>
			<p class="MLP-text para-style-override-1">Peří vyhozené z&#160;vagónu vzbudilo pozornost poručíka Duba, který obcházel vagóny.</p>
			<p class="MLP-text para-style-override-1">Zavolal dovnitř, aby se ukázal ten, který škube slepici, a&#160;ve dveřích objevil se spokojený obličej Švejkův.</p>
			<p class="MLP-text para-style-override-1">„Co je to?“ rozkřikl se poručík Dub, zvedaje ze země uříznutou slepičí hlavu.</p>
			<p class="MLP-text para-style-override-1">„To je, poslušně hlásím,“ odvětil Švejk, „hlava slepice druhu černých vlašek. Jsou to, pane lajtnant, velmi dobré nosnice. Snáší až 260&#160;vajec do roka. Račte se prosím podívat, jakej měla bohatej vaječník.“ Švejk držel poručíkovi Dubovi před nosem střeva i&#160;druhé vnitřnosti ze slepice.</p>
			<p class="MLP-text para-style-override-1">Dub si odplivl, odešel a&#160;za chvíli se vrátil:</p>
			<p class="MLP-text para-style-override-1">„Pro koho bude ta slepice?“</p>
			<p class="MLP-text para-style-override-1">„Pro nás, poslušně hlásím, pane lajtnant. Podívejte se, co má sádla.“</p>
			<p class="MLP-text para-style-override-1">Poručík Dub odcházel bruče:</p>
			<p class="MLP-text para-style-override-1">„U&#160;Filippi se sejdeme.“</p>
			<p class="MLP-text para-style-override-1">„Cože ti říkal?“ obrátil se k&#160;Švejkovi Jurajda.</p>
			<p class="MLP-text para-style-override-1">„Ale dali jsme si schůzku někde u&#160;Filipy. Voni tihle vznešení páni bejvají obyčejně buzeranti.“</p>
			<p class="MLP-text para-style-override-1">Kuchař okultista prohlásil, že jedině estéti jsou homosexuelní, což vyplývá již ze samé podstaty estetismu.</p>
			<p class="MLP-text para-style-override-1">Účetní šikovatel Vaněk vyprávěl potom o&#160;zneužívání dítek pedagogy ve španělských klášteřích.</p>
			<p class="MLP-text para-style-override-1">A&#160;zatímco se voda v&#160;kotlíku na lihu počala vařit, Švejk se zmínil o&#160;tom, jak jednomu vychovateli svěřili kolonii opuštěných vídeňských dětí a&#160;ten vychovatel celou kolonii zneužil.</p>
			<p class="MLP-text para-style-override-1">„Vona je to holt vášeň, ale nejhorší je to, když to přijde na ženský. V&#160;Praze II&#160;byly před léty dvě vopuštěný paničky, rozvedený, poněvadž to byly coury, nějaká Mourková a&#160;Šousková, a&#160;ty jednou, když kvetly třešně v&#160;aleji u&#160;Roztok, chytly tam večer starýho impotentního stoletýho flašinetáře a&#160;vodtáhly si ho do roztockýho háje a&#160;tam ho znásilnily. Co ty s&#160;ním dělaly! To je na Žižkově pan profesor Axamit a&#160;ten tam kopal, hledal hroby skrčenců a&#160;několik jich vybral, a&#160;voni si ho, toho flašinetáře, vodtáhly do jedný takový vykopaný mohyly a&#160;tam ho dřely a&#160;zneužívaly. A&#160;profesor Axamit druhej den tam přišel a&#160;vidí, že něco leží v&#160;mohyle. Zaradoval se, ale von to byl ten utejranej, umučenej flašinetář vod těch rozvedenejch paniček. Kolem něho byly samý nějaký dřívka. Potom ten flašinetář na pátej den umřel a&#160;voni ty potvory byly ještě tak drzý, že mu šly na pohřeb. To už je perverze.</p>
			<p class="MLP-text para-style-override-1">Vosolils to?“ obrátil se Švejk na Balouna, který použil všeobecného zájmu nad vypravováním Švejkovým a&#160;cosi schovával do svého baťohu, „ukaž, co tam děláš?&#160;– Baloune,“ řekl Švejk vážně, „co chceš s&#160;tím slepičím stehnem? Tak se podívejte. Ukradl nám slepičí stehno, aby si ho potom tajně uvařil. Víš, Baloune, cos to proved? Víš, jak se trestá na vojně, když někdo okrade kamaráda v&#160;poli. Přiváže se k&#160;hlavni děla a&#160;chlap se vystřelí kartáčem. Teď už je pozdě vzdychat. Až potkáme někde na frontě artilérii, tak se přihlásíš u&#160;nejbližšího oberfeuerwerkra. Prozatím ale budeš cvičit za trest. Lez z&#160;vagónu.“</p>
			<p class="MLP-text para-style-override-1">Nešťastný Baloun slezl a&#160;Švejk, sedě ve dveřích vagónu, komandoval:</p>
			<p class="MLP-text para-style-override-1">„Habt Acht! Ruht! Habt Acht! Rechts schaut! Habt Acht! Dívej se opět přímo! Ruht!&#160;– Teď budeš dělat pohyby těla na místě. Rechts um! Člověče! Voni jsou kráva. Jejich rohy mají se octnout tam, kde měli dřív pravý rameno. Herstellt! Rechts um! Links um! Halbrechts! Ne tak, vole! Herstellt! Halbrechts! No vidíš, mezku, že to jde! Halblinks! Links um! Links! Front! Front, blbe! Nevíš, co je to front? Gradaus! Kehrt euch! Kniet! Nieder! Setzen! Auf! Setzen! Nieder! Auf! Nieder! Auf! Setzen! Auf! Ruht!&#160;– Tak vidíš, Baloune, to je zdravý, aspoň vytrávíš!“</p>
			<p class="MLP-text para-style-override-1">Kolem se počali seskupovat v&#160;masách a&#160;propukávat v&#160;jásot.</p>
			<p class="MLP-text para-style-override-1">„Udělejte laskavě místo,“ křičel Švejk, „von bude mašírovat. Tedy, Baloune, dej si pozor, abych nemusel herštelovat. Nerad zbytečně manšaft trápím. Tedy: Direktion Bahnhof! Koukej, kam ukazuju. Marschieren marsch! Glied&#160;– halt! Stůj, ksakru, nebo tě zavřu! Glied&#160;– halt! Konečně, že jsi se, pitomče, zastavil. Kurzer Schritt! Nevíš, co je to kurzer Schritt? Já ti to ukážu, až budeš modrej! Voller Schritt! Wechselt Schritt! Ohne Schritt! Buvole jeden! Když řeknu Ohne Schritt, tak překládáš haksny na místě.“</p>
			<p class="MLP-text para-style-override-1">Kolem už byly aspoň dvě kumpanie. Baloun se potil a&#160;o&#160;sobě nevěděl a&#160;Švejk velel dál:</p>
			<p class="MLP-text para-style-override-1">„Gleicher Schritt! Glied rückwärts marsch! Glied halt! Laufschritt! Glied marsch! Schritt! Glied halt! Ruht! Habt Acht! Direktion Bahnhof! Laufschritt marsch! Halt! Kehrt euch! Direktion Wagon! Laufschritt marsch! Kurzer Schritt! Glied halt! Ruht! Teď si odpočineš chvilku! A&#160;pak začneme nanovo. Při dobré vůli se všechno zmůže.“</p>
			<p class="MLP-text para-style-override-1">„Co se to zde děje?“ ozval se hlas poručíka Duba, který přiběhl znepokojeně.</p>
			<p class="MLP-text para-style-override-1">„Poslušně hlásím, pane lajtnant,“ řekl Švejk, „že se tak trochu cvičíme, abychom nezapomněli na execírku a&#160;zbytečně neprováleli drahocennej čas.“</p>
			<p class="MLP-text para-style-override-1">„Slezte z&#160;vagónu,“ poroučel poručík Dub, „už toho mám opravdu dost. Předvádím vás k&#160;panu batalionskomandantovi.“</p>
			<p class="MLP-text para-style-override-1">Když se ocitl Švejk ve štábním vagóně, odešel nadporučík Lukáš druhým východem z&#160;vagónu a&#160;šel na perón.</p>
			<p class="MLP-text para-style-override-1">Hejtman Ságner, když mu hlásil poručík Dub o&#160;podivných alotriích, jak se vyjádřil, dobrého vojáka Švejka, byl právě ve velmi dobré náladě, poněvadž gumpoldskirchen bylo opravdu znamenité.</p>
			<p class="MLP-text para-style-override-1">„Tedy vy nechcete zbytečně proválet drahocennej čas,“ usmál se významně. „Matušič, pojďte sem!“ Bataliónní ordonanc obdržel rozkaz zavolat šikovatele od 12.&#160;kumpanie Nasákla, který byl znám jako největší tyran, a&#160;zaopatřit ihned Švejkovi ručnici.</p>
			<p class="MLP-text para-style-override-1">„Zde tento muž,“ řekl hejtman Ságner k&#160;šikovateli Nasáklovi, „nechce zbytečně proválet drahocenný čas. Vezměte ho za vagón a&#160;hodinu s&#160;ním cvičte kvérgrify. Ale beze všeho milosrdenství, bez oddychu. Hlavně pěkně za sebou, setzt ab, an, setzt ab!</p>
			<p class="MLP-text para-style-override-1">Uvidíte, Švejku, že se nebudete nudit,“ řekl k&#160;němu na odchodu. A&#160;za chvíli již ozýval se za vagónem drsný povel, který slavnostně se nesl mezi kolejnicemi. Šikovatel Nasáklo, který právě hrál jednadvacet a&#160;držel bank, řval do božího prostoru:</p>
			<p class="MLP-text para-style-override-1">„Beim Fuß!&#160;– Schultert! Beim Fuß!&#160;– Schultert!“</p>
			<p class="MLP-text para-style-override-1">Pak na chvíli to utichlo a&#160;bylo slyšet hlas Švejkův, spokojený a&#160;rozvážný:</p>
			<p class="MLP-text para-style-override-1">„To jsem se všechno učil v&#160;aktivní službě před léty. Když je Beim Fuß!, tak flinta stojí vopřena na pravým boku. Špička pažby je v&#160;přímý linii se špičkou nohou. Pravá ruka je přirozeně napnuta a&#160;drží flintu tak, že palec vobjímá lauf, ostatní prsty musejí svírat pažbu na předku, a&#160;když je Schultert!, tak je flinta volně na řemenu na pravým rameni a&#160;laufmündunk nahoru a&#160;laufem nazad…“</p>
			<p class="MLP-text para-style-override-1">„Tak už dost toho žvanění,“ ozval se opět povel šikovatele Nasákla. „Habt Acht! Rechts schaut! Hergot, jak to děláte…“</p>
			<p class="MLP-text para-style-override-1">„Jsem ‚schultert‘ a&#160;při ‚rechts schaut‘ sjede moje pravá ruka po řemeni dolů, obejmu krk pažby a&#160;hodím hlavou napravo, na to ‚habt acht‘ vezmu opět pravou rukou řemen a&#160;moje hlava hledí před sebe na vás.“</p>
			<p class="MLP-text para-style-override-1">A&#160;zas zněl hlas šikovatelův:</p>
			<p class="MLP-text para-style-override-1">„In die Balanz! Beim Fuß! In die Balanz! Schul-tert! Bajonett auf! Bajonett ab! Fällt das Bajonett! Zum Gebet! Vom Gebet! Kniet nieder zum Gebet! Laden! Schießen! Schießen halbrechts! Ziel Stabswagon! Distanz 200 Schritt… Fertig! An! Feuer! Setzt ab! An! Feuer! An! Feuer! Setzt ab! Aufsatz normal! Patronen versorgen! Ruht!“ Šikovatel si kroutil cigaretu.</p>
			<p class="MLP-text para-style-override-1">Švejk si mezitím prohlížel číslo na ručnici a&#160;ozval se:</p>
			<p class="MLP-text para-style-override-1">„4268! Takový číslo měla jedna lokomotiva v&#160;Pečkách na dráze na 16.&#160;koleji. Měli ji odtáhnout do depa v&#160;Lysý nad Labem, ku správě, ale vono to tak lehce nešlo, poněvadž, pane šikovateli, ten strojvůdce, který ji tam měl odtáhnout, měl velmi špatnou paměť na čísla. Tak ho traťmistr zavolal do svý kanceláře a&#160;povídá mu: ‚Na 16.&#160;koleji je lokomotiva číslo 4268. Já vím, že máte špatnou paměť na číslice, a&#160;když se vám nějaký číslo napíše na papír, že ten papír ztratíte. Dejte si ale dobrý pozor, když jste tak slabej na číslice, a&#160;já vám ukážu, že je to velice lehký zapamatovat si jakýkoliv číslo. Podívejte se: Lokomotiva, kterou máte odtáhnout do depa v&#160;Lysý nad Labem, má číslo 4268. Tedy dávejte pozor: První číslice je čtyřka, druhá dvojka. Tedy si pamatujte už 42, to jest dvakrát 2, to je v&#160;pořadí zepředu 4, děleno 2 =&#160;2, a&#160;zas máte vedle sebe 4 a&#160;2. Teď se nelekejte. Kolikrát jsou dvakrát 4, vosum, není-liž pravda? Tak si vryjte v&#160;paměť, že vosmička je z&#160;čísla 4268 poslední v&#160;řadě. Zbývá ještě, když už si pamatujete, že první je 4, druhá 2, čtvrtá vosum, nějak chytře si zapamatovat tu šestku, co jde před osmičkou. A&#160;je to strašně jednoduchý. První číslice je 4, druhá dvojka, čtyři a&#160;dvě je šest. Tedy už jste si jistej, druhá od konce je šestka, a&#160;už nám ten pořad čísel nikdy nevymizí z&#160;paměti. Máte utkvěno v&#160;hlavě číslo 4268. Nebo můžete také dojít k&#160;týmuž vejsledku ještě jednodušejc…‘“</p>
			<p class="MLP-text para-style-override-1">Šikovatel přestal kouřit a&#160;vytřeštil na něho oči a&#160;jenom zabreptal:</p>
			<p class="MLP-text para-style-override-1">„Kappe ab!“</p>
			<p class="MLP-text para-style-override-1">Švejk vážně pokračoval:</p>
			<p class="MLP-text para-style-override-1">„Von mu tedy začal vykládat ten jednodušší způsob, jak by si zapamatoval číslo lokomotivy 4268. Vosum bez dvou je 6. Tedy už zná 68. 6 bez 2 jsou 4, už tedy zná 4-68, a&#160;tu dvojku do toho je 4-2-6-8. Není také příliš namáhavé, když se to udělá ještě jinak, pomocí násobení a&#160;dělení. To se dojde taky k&#160;takovýmu výsledku. ‚Pamatujte si,‘ povídal ten traťmistr, ‚že dvakrát 42 je 84. Rok má 12 měsíců. Vodečte se tedy 12 od 84, a&#160;zbývá nám 72, od toho ještě dvanáct měsíců, to je 60, máme tedy už jistou šestku a&#160;nulu škrtneme. Tedy víme 42684. Když jsme škrtli nulu, škrtneme i&#160;tu čtyřku vzadu, a&#160;máme velice klidně zase 4268, číslo lokomotivy, která patří do depa v&#160;Lysý nad Labem. Taky, jak říkám, s&#160;tím dělením je to lehké. Vypočítáme si koeficient podle celního tarifu.‘ Snad vám není špatně, pane feldvébl. Jestli chcete, tak já začnu třebas s&#160;‚General de&#160;charge! Fertig! Hoch an! Feuer!‘ Hrome! Neměl nás pan hejtman posílat na slunce! Musím pro nosítka.“</p>
			<p class="MLP-text para-style-override-1">Když přišel lékař, tak konstatoval, že je to buď úžeh sluneční, nebo akutní zánět mozkových blan.</p>
			<p class="MLP-text para-style-override-1">Když přišel šikovatel k&#160;sobě, stál vedle něho Švejk a&#160;řekl:</p>
			<p class="MLP-text para-style-override-1">„Abych vám to tedy dopověděl. Myslíte, pane šikovateli, že si to ten strojvůdce zapamatoval? Von si to poplet a&#160;znásobil to všechno třema, poněvadž si vzpomněl na trojici boží, a&#160;lokomotivu nenašel, ta tam ještě stojí na trati číslo 16.“</p>
			<p class="MLP-text para-style-override-1">Šikovatel zavřel opět oči.</p>
			<p class="MLP-text para-style-override-1">A&#160;když Švejk se vrátil do svého vagónu, na otázku, kde byl tak dlouho, odpověděl:</p>
			<p class="MLP-text para-style-override-1">„Kdo jiného laufšrit učí, dělá stokrát schul-tert!“</p>
			<p class="MLP-text para-style-override-1">Vzadu se ve vagónu třásl Baloun. Sežral za nepřítomnosti Švejkovy, když se část slepice již uvařila, půl Švejkovy porce.</p>
			<p class="MLP-text-bez1radku--12-0 para-style-override-1">Před odjezdem vlaku dohonil ešalon smíšený vojenský vlak s&#160;různými částmi. Byli to opozdilci nebo vojáci ze špitálů, dohánějící své části, i&#160;jiná podezřelá individua, vracející se z&#160;komandýrovek nebo z&#160;arestů.</p>
			<p class="MLP-text para-style-override-1">Z&#160;toho vlaku vystoupil také jednoroční dobrovolník Marek, který byl obžalován tehdy pro vzpouru, že nechtěl čistit záchody, ale divizijní soud ho osvobodil, vyšetřování s&#160;ním bylo zastaveno, a&#160;jednoroční dobrovolník Marek objevil se proto nyní ve štábním vagóně, aby se hlásil u&#160;batalionskomandanta. Jednoroční dobrovolník nepatřil totiž doposud nikam, poněvadž ho vodili z&#160;arestu do arestu.</p>
			<p class="MLP-text para-style-override-1">Hejtman Ságner, když uviděl jednoročního dobrovolníka a&#160;přijal od něho listiny týkající se jeho příchodu s&#160;velmi sekrétní poznámkou „Politisch verdächtig! Vorsicht!“, nebyl příliš potěšen a&#160;naštěstí si vzpomněl na latrinengenerála, který tak zajímavě odporučoval doplnit batalión batalionsgeschichtsschreibrem.</p>
			<p class="MLP-text para-style-override-1">„Jste velice nedbalý, vy jednoroční dobrovolníku,“ řekl k&#160;němu, „ve škole jednoročáků byl jste pravou metlou, místo toho, abyste hleděl vyniknout a&#160;získat hodnost, která vám náleží dle vaší inteligence, potuloval jste se z&#160;arestu do arestu. Regiment se za vás musí hanbit, vy jednoroční dobrovolníku. Můžete však napravit svou chybu, když řádným plněním svých povinností ocitnete se opět v&#160;řadě těch dobrých vojínů. Věnujte své síly bataliónu s&#160;láskou. Zkusím to s&#160;vámi. Jste inteligentní mladý muž a&#160;jistě máte i&#160;schopnosti psát, stylizovat. Povím vám něco. Každý batalión v&#160;poli potřebuje muže, který by vedl chronologický přehled všech událostí válečných dotýkajících se přímo vystoupení bataliónu na poli válečném. Jest třeba všechna vítězná tažení, všechny významné slavné chvíle, jichž batalión se zúčastňuje, při nichž hraje vedoucí a&#160;vynikající roli, popsati, pomalu sestavovati příspěvek k&#160;dějinám armády. Rozumíte mně?“</p>
			<p class="MLP-text para-style-override-1">„Poslušně hlásím, ano, pane hejtmane, jde o&#160;epizody ze života všech částí. Batalión má své dějiny. Regiment na základě dějin svých bataliónů sestavuje dějiny regimentu. Regimenty tvoří dějiny brigády, dějiny brigád dějiny divize a&#160;tak dále. Vynasnažím se ze všech sil, pane hejtmane.“</p>
			<p class="MLP-text para-style-override-1">Jednoroční dobrovolník Marek dal si ruku na srdce.</p>
			<p class="MLP-text para-style-override-1">„Budu zaznamenávati s&#160;opravdovou láskou slavné dny našeho bataliónu, zejména dnes, kdy je ofenzíva v&#160;plném proudu a&#160;kdy to přijde do tuhého, kdy pokryje náš batalión svými hrdinnými syny bojiště. Svědomitě zaznamenám vám běh všech událostí, které se musí dostavit, aby stránky dějin našeho bataliónu byly naplněny vavříny.“</p>
			<p class="MLP-text para-style-override-1">„Budete se nalézati u&#160;štábu bataliónu, jednoroční dobrovolníku, budete si všímati, kdo byl navržen k&#160;vyznamenání, zaznamenávat&#160;– ovšem dle našich poznámek&#160;– pochody, které obzvláště by upozornily na vynikající bojechtivost a&#160;ocelovou disciplínu bataliónu. Není to tak lehké, jednoroční dobrovolníku, ale doufám, že máte tolik pozorovacího talentu, abyste, dostávaje ode mne určité direktivy, náš batalión povznesl nad ostatní skupiny. Odesílám telegram na pluk, že jsem vás jmenoval batalionsgeschichtsschreibrem. Hlaste se u&#160;účetního šikovatele Vaňka od 11.&#160;kumpanie, aby vás tam umístil ve vagóně. Tam je tak ještě nejvíc místa, a&#160;řekněte mu, aby sem ke mně přišel. Ovšem začíslen budete u&#160;štábu bataliónu. To se provede rozkazem po bataliónu.“</p>
			<p class="MLP-text-bez1radku--12-0 para-style-override-1">Kuchař okultista spal. Baloun se stále třásl, poněvadž už otevřel i&#160;nadporučíkovy sardinky, účetní šikovatel Vaněk šel k&#160;hejtmanovi Ságnerovi a&#160;telegrafista Chodounský splašil někde na nádraží tajně lahvičku borovičky, vypil ji, byl nyní v&#160;sentimentální náladě a&#160;zpíval:</p>
			<p class="MLP-verse--I---12-12 para-style-override-1">„Dokud v&#160;sladkých dnech jsem bloudil,<br/>věrným se mně všechno zdálo,<br/>tu dýchala má hruď vírou<br/>a&#160;mé oko láskou plálo.</p>
			<p class="MLP-verse--I---0-12 para-style-override-1">Však když zřel jsem, celá země<br/>že je zrádná jako šakal,<br/>zvadla víra, zvadla láska<br/>a&#160;já poprvé jsem plakal.“</p>
			<p class="MLP-text--0-12 para-style-override-1">Potom se zvedl, šel ke stolu účetního šikovatele Vaňka a&#160;napsal na kus papíru velkými písmeny:</p>
			<p class="MLP-dopis-bez1radku--I para-style-override-1">Žádám tímto zdvořile, abych byl jmenován a&#160;befedrován na batalionshornistu.</p>
			<p class="MLP-dopis-podpis--I para-style-override-3">Chodounský, telegrafist</p>
			<p class="MLP-text-bez1radku para-style-override-1">Hejtman Ságner neměl příliš dlouhou rozmluvu s&#160;účetním šikovatelem Vaňkem. Upozornil ho jedině na to, že prozatím batalionsgeschichtsschreiber, jednoroční dobrovolník Marek, bude se nalézati ve vagóně se Švejkem.</p>
			<p class="MLP-text para-style-override-1">„Mohu vám říct jen tolik, že ten muž Marek jest, abych tak řekl, podezřelý. Politisch verdächtig. Můj bože! To není dnes tak dalece nic divného. O&#160;kom se to neříká. Jsou takové různé domněnky. Vy mně přece rozumíte. Tedy vás jenom upozorňuji, abyste ho, kdyby snad mluvil něco, co by, nu rozumíte, hned ho zarazil, abych já snad také neměl nějaké nepříjemnosti. Řekněte mu prostě, aby zanechal všech řečí, a&#160;tím to bude již spraveno. Já ale nemyslím, abyste snad ke mně hned běžel. Vyřiďte to s&#160;ním přátelsky, taková domluva je vždycky lepší než nějaké hloupé udání. Zkrátka, já si nepřeji nic slyšet, poněvadž… Rozumíte. Taková věc zde padá vždycky i&#160;na celý batalión.“</p>
			<p class="MLP-text para-style-override-1">Když se tedy Vaněk vrátil, vzal stranou jednoročního dobrovolníka Marka a&#160;řekl k&#160;němu:</p>
			<p class="MLP-text para-style-override-1">„Člověče, vy jste podezřelý, ale to nic nevadí. Jen mnoho tady nemluvte zbytečnýho před tím Chodounským, telegrafistou.“</p>
			<p class="MLP-text para-style-override-1">Sotva to dořekl, Chodounský se přivrávoral a&#160;padl účetnímu šikovateli do náruče, vzlykaje opilým hlasem, což snad měl býti zpěv:</p>
			<p class="MLP-verse--I---12-12 para-style-override-1">„Když mne všechno opustilo,<br/>já k&#160;tvým prsům hlavu sklonil,<br/>na tvém vřelém, čistém srdci<br/>bolestně jsem slzy ronil.</p>
			<p class="MLP-verse--I---0-12 para-style-override-1">A&#160;tvým okem zaplál oheň<br/>jako hvězda třpytem lesklým,<br/>korálová ústa šeptla:<br/>Já tě nikdy neopustím.</p>
			<p class="MLP-text-bez1radku para-style-override-1">My se nikdy nevopustíme,“ hulákal Chodounský, „co uslyším u&#160;telefonu, hned vám řeknu. Vyseru se na přísahu.“</p>
			<p class="MLP-text para-style-override-1">V&#160;koutě se Baloun hrůzou pokřižoval a&#160;počal se hlasitě modlit:</p>
			<p class="MLP-text para-style-override-1">„Rodičko boží, nezamítej mé prosebné volání, nýbrž vyslyš milostivě, potěš mne laskavě, pomoz mně bídnému, jenž k&#160;Tobě volám s&#160;živou vírou, pevnou nadějí a&#160;horoucí láskou v&#160;slzavém údolí tomto. Ó,&#160;královno nebeská, učiň přímluvou svou, abych také v&#160;milosti boží a&#160;pod Tvou ochranou až do konce života svého setrval…“</p>
			<p class="MLP-text para-style-override-1">Blahoslavená Panna Maria se opravdu za něho přimluvila, neboť ze svého chudého baťohu vytáhl za chvíli jednoroční dobrovolník několik krabiček sardinek a&#160;rozdal každému po jedné.</p>
			<p class="MLP-text para-style-override-1">Baloun neohroženě otevřel kufřík nadporučíka Lukáše a&#160;vrátil tam z&#160;nebe spadlé sardinky.</p>
			<p class="MLP-text para-style-override-1">Když pak všichni si otevřeli olejovky a&#160;pochutnávali si na nich, Baloun přišel do pokušení a&#160;otevřel kufřík i&#160;sardinky a&#160;hltavě je schlemstnul.</p>
			<p class="MLP-text para-style-override-1">A&#160;tu nejblahoslavenější a&#160;nejsladší Panna Maria se od něho odvrátila, neboť právě když dopíjel olej z&#160;plechovky, objevil se před vagónem bataliónní ordonanc Matušič volaje nahoru:</p>
			<p class="MLP-text para-style-override-1">„Baloune, máš přinést svýmu obrlajtnantovi ty sardinky.“</p>
			<p class="MLP-text para-style-override-1">„Těch facek,“ řekl šikovatel Vaněk.</p>
			<p class="MLP-text para-style-override-1">„S&#160;pustejma rukama raděj tam nechoď,“ radil Švejk, „vem si aspoň s&#160;sebou pět prázdnejch plechovek.“</p>
			<p class="MLP-text para-style-override-1">„Co jste asi udělal, že vás bůh tak trestá,“ poznamenal jednoroční dobrovolník, „ve vaší minulosti musí být nějaký velký hřích. Nedopustil jste se snad svatokrádeže a&#160;nesněd jste vašemu farářovi šunku v&#160;komíně? Nevypil jste mu ve sklepě mešní víno? Nelez jste snad jako kluk na hrušky do farské zahrady?“</p>
			<p class="MLP-text para-style-override-1">Baloun se odklátil se zoufalým výrazem v&#160;obličeji, plným beznadějnosti. Teď jeho uštvaný výraz mluvil srdcervoucně:</p>
			<p class="MLP-text para-style-override-1">„Kdy už bude konec toho trápení?“</p>
			<p class="MLP-text para-style-override-1">„To je to,“ řekl jednoroční dobrovolník, který zaslechl slova nešťastného Balouna, „že vy jste, příteli, ztratil spojitost s&#160;pánembohem. Vy se neumíte dobře pomodlit, aby vás pánbůh co nejdřív sprovodil ze světa.“</p>
			<p class="MLP-text para-style-override-1">Švejk k&#160;tomu dodal:</p>
			<p class="MLP-text para-style-override-1">„Von se Baloun nemůže pořád k&#160;tomu vodhodlat, aby svůj vo­jenský život, svoje vojenské smýšlení, slova, skutky i&#160;smrt svoji vojenskou vodporučil dobrotě mateřského srdce nejvyššího pánaboha, jako to říkával ten můj feldkurát Katz, když už začínal přebírat a&#160;vomylem strčil na ulici do nějakého vojáka.“</p>
			<p class="MLP-text para-style-override-1">Baloun zaúpěl, že už ztratil důvěru v&#160;pánaboha, poněvadž už kolikrát se modlil, aby mu dal tolik síly a&#160;nějak mu ten jeho žaludek scvrknul.</p>
			<p class="MLP-text para-style-override-1">„To se nedatuje vod týhle vojny,“ zabědoval, „to už je stará nemoc, tahle moje žravost. Kvůli ní chodila žena s&#160;dětma na pouť do Klokot.“</p>
			<p class="MLP-text para-style-override-1">„To znám,“ poznamenal Švejk, „to je u&#160;Tábora a&#160;mají tam bohatou Panenku Marii s&#160;falešnejma briliantama a&#160;chtěl ji vokrást jeden kostelník, vodněkud ze Slovenska. Moc nábožnej člověk. Tak tam přijel a&#160;myslel si, že se mu to snad lepší povede, když bude napřed vočištěnej ze všech starejch hříchů, a&#160;vyzpovídal se taky z&#160;toho, že chce zejtra vokrást Panenku Marii. Neřek ani švec, a&#160;než se pomodlil těch tři sta otčenášů, který mu pan páter dal, aby mu zatím neutek, už ho vyváděli kostelníci přímo na četnickou stanici.“</p>
			<p class="MLP-text para-style-override-1">Kuchař okultista začal se s&#160;telegrafistou Chodounským hádat, jestli je to do nebe volající prozrazení zpovědního tajemství, anebo jestli to stojí za řeč, když šlo o&#160;falešné brilianty. Nakonec však Chodounskému dokázal, že to byla karma, tedy předurčený osud z&#160;daleké neznámé minulosti, kdy snad byl ten nešťastný kostelník ze Slovenska ještě hlavonožcem na nějaké cizí planetě, a&#160;stejně že osud již dávno předurčil, když snad byl ten páter z&#160;Klokot ještě třebas ježurou, nějakým vačnatým, dnes už vyhynulým savcem, že musí on porušit zpovědní tajemství, ačkoliv z&#160;právnického stanoviska dává se dle kanonického práva absoluce, i&#160;když jde o&#160;klášterní jmění.</p>
			<p class="MLP-text para-style-override-1">K&#160;tomuto připojil Švejk tuto jednoduchou poznámku:</p>
			<p class="MLP-text para-style-override-1">„Ba jo, žádnej člověk neví, co bude vyvádět za pár miliónů let, a&#160;ničeho se nesmí vodříkat. Obrlajtnant Kvasnička, když jsme ještě sloužívali v&#160;Karlíně u&#160;erkencukskomanda, ten vždycky říkal, když držel školu: ‚Nemyslete si, vy hovnivárové, vy líní krávové a&#160;bagounové, že vám už tahle vojna skončí na tomhle světě. My se ještě po smrti uhlídáme, a&#160;já vám udělám takovej vočistec, že z&#160;toho budete jeleni, vy svinská bando.‘“</p>
			<p class="MLP-text para-style-override-1">Mezitím Baloun, který jsa v&#160;úplném zoufalství stále myslel, že se jen nyní o&#160;něm povídá, že se všechno týká jeho, pokračoval ve své veřejné zpovědi:</p>
			<p class="MLP-text para-style-override-1">„Ani Klokoty proti mé žravosti nepomáhaly. Přijde žena s&#160;dětmi z&#160;pouti a&#160;už začne počítat slepice. Schází jedna nebo dvě. Ale já jsem si nemohl pomoc, já jsem věděl, že jsou v&#160;domácnosti potřeba kvůli vejcím, ale vyjdu ven, zakoukám se na ně, najednou vám cejtím v&#160;žaloudku propast, a&#160;za hodinu už je mně dobře, už je slepice vobraná. Jednou, když byly v&#160;Klokotech, aby se za mě modlily, aby tatínek zatím doma nic nesežral a&#160;neudělal zas novou škodu, chodím po dvoře, a&#160;najednou mně vám pad do voka krocan. Tenkrát jsem to moh vodpykat životem. Uvázla mně z&#160;něho v&#160;krku stehenní kost, a&#160;nebejt mýho práška, takovýho malýho chlapce, který mně tu kost vytáh, tak už jsem tu dnes s&#160;vámi neseděl a&#160;ani se tý světový vojny nedočkal.&#160;– Ba, ba. Ten můj prášek, ten byl čipera. Takovej maličkej, baculatej, zavalitej, sádelnatej…“</p>
			<p class="MLP-text para-style-override-1">Švejk přistoupil k&#160;Balounovi:</p>
			<p class="MLP-text para-style-override-1">„Ukaž jazyk!“</p>
			<p class="MLP-text para-style-override-1">Baloun vyplázl na Švejka svůj jazyk, načež Švejk obrátil se ke všem, kteří byli ve vagónu:</p>
			<p class="MLP-text para-style-override-1">„To jsem věděl, sežral i&#160;toho svýho práška.&#160;– Přiznej se, kdys ho sežral! Když byli zas vaši v&#160;Klokotech&#160;– viď?“</p>
			<p class="MLP-text para-style-override-1">Baloun zoufale sepjal ruce a&#160;zvolal:</p>
			<p class="MLP-text para-style-override-1">„Nechte mne, kamarádi! Ještě tohle ke všemu vod svejch kamarádů.“</p>
			<p class="MLP-text para-style-override-1">„My vás proto neodsuzujeme,“ řekl jednoroční dobrovolník, „naopak je vidět, že z&#160;vás bude dobrý voják. Když Francouzi za napoleonských válek obléhali Madrid, tu španělský velitel Madridu, nežli by vydal pevnost z&#160;hladu, snědl svého adjutanta bez soli.“</p>
			<p class="MLP-text para-style-override-1">„To už je vopravdu voběť, poněvadž nasolenej adjutant byl by rozhodně poživatelnější.&#160;– Jakpak se jmenuje, pane rechnungsfeldvébl, ten náš adjutant od našeho bataliónu?&#160;– Ziegler? To je ňákej takovej uhejbáček, z&#160;toho by se neudělaly porce ani pro jednu marškumpačku.“</p>
			<p class="MLP-text para-style-override-1">„Podívejme se,“ řekl účetní šikovatel Vaněk, „Baloun má v&#160;ruce růženec.“</p>
			<p class="MLP-text para-style-override-1">A&#160;opravdu, Baloun ve svém největším hoři hledal spásu v&#160;drobných kuličkách z&#160;klokočí od firmy Moritz Löwenstein ve Vídni.</p>
			<p class="MLP-text para-style-override-1">„Ten je taky z&#160;Klokot,“ řekl smutně Baloun. „Než mně ho přinesly, zařvala dvě housata, ale to není žádný maso, to je měkkotina.“</p>
			<p class="MLP-text para-style-override-1">Za chvíli nato přišel rozkaz po celém vlaku, že se za čtvrt hodiny pojede. Poněvadž tomu nikdo nechtěl věřit, stalo se to, že se, přes veškerou ostražitost, někdo leckams zatoulal. Když se vlak hnul, scházelo osmnáct maníků, mezi nimi šikovatel Nasáklo od 12.&#160;marškumpanie, který se ještě, když vlak už dávno zmizel za Išatarčou, hádal v&#160;malém akátovém lesíku za nádražím v&#160;nehlubokém úvalu s&#160;nějakou běhnou, která chtěla na něm pět korun, kdežto on navrhoval odměnu za vykonanou již službu korunu nebo pár facek, ke kterémuž poslednímu vyrovnání pak nakonec také došlo s&#160;takovou vehemencí, že na její řev počali se tam sbíhat z&#160;nádraží.</p>
		</div>
</body>
</html>