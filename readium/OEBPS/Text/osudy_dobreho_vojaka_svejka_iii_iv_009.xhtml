<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>osudy_dobreho_vojaka_svejka_iii_iv-6</title>
		<link href="../Styles/osudy_dobr_idstyles.css" rel="stylesheet" type="text/css"/>
	</head>
	<body id="osudy_dobreho_vojaka_svejka_iii_iv" xml:lang="cs-CZ">
		<div>
			<p id="toc_marker-1-4" class="MLP-uroven2-kapitola para-style-override-1">4. <br/>Marschieren Marsch!</p>
			<p class="MLP-text-bez1radku para-style-override-1">Objevilo se, když se přijelo do Sanoku, že vlastně na tom voze s&#160;polní kuchyní jedenáctky, kde prděl blahem nasycený Baloun, měli celkem pravdu, že bude večeře, a&#160;dokonce kromě večeře že tam bude rozdáván nějaký komisárek za všechny ty dny, kdy nedostal batalión ničeho. Objevilo se také, že vlastně v&#160;Sanoku, když vylezli z&#160;vagónů, nalézá se štáb železné brigády, ku které batalión 91.&#160;regimentu patřil podle svého křestního listu. Ačkoliv odtud bylo spojení železniční neporušeno pod Lvov i&#160;severně na Veliké Mosty, bylo vlastně záhadou, proč štáb východního úseku udělal tyto dispozice, aby železná brigáda se svým štábem soustřeďovala pochodové prapory sto padesát kilometrů v&#160;týlu, když šla v&#160;té době fronta od Brodů na Bug a&#160;podél řeky severně k&#160;Sokalu.</p>
			<p class="MLP-text para-style-override-1">Tato velice zajímavá strategická otázka byla strašně jednoduchým způsobem rozluštěna, když šel hejtman Ságner v&#160;Sanoku hlásit do štábu brigády o&#160;přibytí maršbataliónu.</p>
			<p class="MLP-text para-style-override-1">Ordonančním důstojníkem byl adjutant brigády hejtman Tayrle.</p>
			<p class="MLP-text para-style-override-1">„Já se velice divím,“ řekl hejtman Tayrle, „že vy jste nedostali určité zprávy. Maršrúta je jistá. O&#160;linii vašeho pochodu měli jste nám oznámit přirozeně předem. Podle dispozic hlavního štábu <span class="MLP-znak-kurziva-11b">přijeli jste o&#160;dva dny dříve</span>.“</p>
			<p class="MLP-text para-style-override-1">Hejtman Ságner se trochu zarděl, ale nenapadlo mu opakovat všechny ty šifrované telegramy, které dostával po celé cestě.</p>
			<p class="MLP-text para-style-override-1">„Já se vám divím,“ řekl adjutant Tayrle.</p>
			<p class="MLP-text para-style-override-1">„Myslím,“ odpověděl hejtman Ságner, „že si všichni důstojníci tykáme.“</p>
			<p class="MLP-text para-style-override-1">„Budiž,“ řekl hejtman Tayrle, „řekni mně, jseš aktivní, nebo civilista? Aktivní?&#160;– To je docela něco jiného… Člověk se v&#160;tom nevyzná. Tady už ti projelo takových blbů rezervních lajtnantů.&#160;– Když jsme ustupovali od Limanova a&#160;od Krasníku, všichni ti ‚takélajtnanti‘ ztratili hlavu, jakmile uviděli kozáckou patrolu. My ve štábu nemáme rádi takových příživníků. Pitomý chlap s&#160;inteligentkou dá se nakonec aktivovat nebo v&#160;civilu udělá oficírskou zkoušku a&#160;blbne zas dál v&#160;civilu, a&#160;když přijde vojna, tak je z&#160;něho ne lajtnant, ale poseroutka!“</p>
			<p class="MLP-text para-style-override-1">Hejtman Tayrle si odplivl a&#160;důvěrně poplácal hejtmana Ságnera:</p>
			<p class="MLP-text para-style-override-1">„Zdržíte se tady asi dva dny. Já vás všechny provedu, zatančíme si. Máme tady takové hezké kurvičky, engelhuren. Máme zde dceru jednoho generála, která dřív pěstovala lesbickou lásku. To se ti všichni převlékneme do ženských šatů a&#160;uvidíš, co ona umí! Je ti to taková hubená svině, že by sis snad ani nic nepomyslel. Ale zná to, kamaráde. Je to taková potvora&#160;– ostatně to poznáš.&#160;– Pardon!“ zarazil se; „musím se zas vyblít, je to dnes již potřetí.“</p>
			<p class="MLP-text para-style-override-1">Když se potom vrátil, sdělil hejtmanovi Ságnerovi, aby dokázal, jak je tu veselo, že jsou to následky včerejšího večera, na kterém bral účast i&#160;stavební oddíl.</p>
			<p class="MLP-text para-style-override-1">S&#160;velitelem tohoto oddílu, který byl též v&#160;hodnosti hejtmana, seznámil se hejtman Ságner velice brzo. Do kanceláře vpadl totiž uniformovaný dlouhán s&#160;třemi zlatými hvězdičkami a&#160;jaksi v&#160;mátohách, nepozoruje přítomnosti hejtmana Ságnera, zcela důvěrně oslovil Tayrla:</p>
			<p class="MLP-text para-style-override-1">„Co děláš, svině? Tys nám včera pěkně zřídil naši hraběnku.“ Posadil se na židli, a&#160;tluče se tenkou rákoskou přes lýtka, smál se na celé kolo: „Když si vzpomenu, jak jsi se jí vyblil do klína…“</p>
			<p class="MLP-text para-style-override-1">„Ano,“ řekl Tayrle, „bylo to včera velmi veselé.“ Pak teprve seznámil hejtmana Ságnera s&#160;důstojníkem s&#160;rákoskou a&#160;všichni vyšli kanceláří administračního oddělení brigády ven do kavárny, která náhle vyrostla z&#160;bývalé pivnice.</p>
			<p class="MLP-text para-style-override-1">Když šli kanceláří, hejtman Tayrle vzal si od velitele stavebního oddílu rákosku a&#160;uhodil na dlouhý stůl, kolem kterého na povel postavilo se do fronty dvanáct vojenských písařů. Byli to vyznavači klidné, bezpečné práce v&#160;týlu armády s&#160;velkými, spokojenými břichy v&#160;extra uniformách.</p>
			<p class="MLP-text para-style-override-1">A&#160;těmto dvanácti tlustým apoštolům ulejvandy hejtman Tayrle řekl, chtěje se vyznamenati před Ságnerem i&#160;druhým hejtmanem:</p>
			<p class="MLP-text para-style-override-1">„Nemyslete si, že vás tady mám jako na krmníku. Prasata! Méně žrát a&#160;chlastat, ale více běhat.&#160;– Teď vám ukáži ještě jinou drezúru,“ oznámil Tayrle svým společníkům.</p>
			<p class="MLP-text para-style-override-1">Uhodil poznovu rákoskou na stůl a&#160;otázal se těch dvanácti:</p>
			<p class="MLP-text para-style-override-1">„Kdy prasknete, čuňata?“</p>
			<p class="MLP-text para-style-override-1">Všech dvanáct odpovědělo unisono:</p>
			<p class="MLP-text para-style-override-1">„Dle vašeho rozkazu, pane hejtmane.“</p>
			<p class="MLP-text para-style-override-1">Směje se vlastní blbosti a&#160;pitomosti, vyšel hejtman Tayrle z&#160;kanceláře.</p>
			<p class="MLP-text para-style-override-1">Když seděli všichni tři v&#160;kavárně, poručil Tayrle přinésti láhev jeřabinky a&#160;zavolat nějaké slečny, které jsou volné. Objevilo se, že kavárna vlastně není nic jiného než vykřičený dům, a&#160;poněvadž žádná ze slečen nebyla volnou, rozčilil se hejtman Tayrle na nejvyšší stupeň a&#160;v&#160;předsíni vynadal sprostě madam a&#160;křičel, kdože je u&#160;slečny Elly. Když dostal za odpověď, že je tam nějaký poručík, láteřil ještě víc.</p>
			<p class="MLP-text para-style-override-1">U&#160;slečny Elly byl pan poručík Dub, který, když maršbatalión byl už ve svých ubikacích v&#160;gymnáziu, zavolal si celý svůj šik a&#160;upozorňoval jej v&#160;dlouhé řeči, že Rusové při svém ústupu zakládali všude bordely s&#160;personálem pohlavně nakaženým, aby způsobili rakouské armádě tímto svým trikem velké ztráty. Varuje tedy tímto vojáky před vyhledáváním podobných místností. Sám se osobně přesvědčí v&#160;těch domech, jestli jeho rozkazu nebylo uposlechnuto, poněvadž jsou již ve frontovém pásmu; každý, který bude přistižen, bude postaven před polní soud.</p>
			<p class="MLP-text para-style-override-1">Poručík Dub šel se osobně přesvědčit, zdali jeho rozkaz nebyl překročen, a&#160;proto patrně za východisko své kontroly vybral si pohovku v&#160;Ellině pokojíku v&#160;prvém patře takzvané „městské kavárny“, na kteréžto pohovce se velice dobře bavil.</p>
			<p class="MLP-text para-style-override-1">Mezitím již hejtman Ságner odešel ku svému bataliónu. Tayrlova společnost byla totiž rozpuštěna. Hejtmana Tayrleho hledali z&#160;brigády, kde se sháněl již přes hodinu brigádník po svém adjutantovi. Přišly nové rozkazy od divize a&#160;bylo nutno určit definitivně maršrútu pro přibyvší 91.&#160;pluk, poněvadž jeho původním směrem dle nových dispozic má jít pochodový prapor 102.&#160;pluku.</p>
			<p class="MLP-text para-style-override-1">Bylo to všechno velice spletené, Rusové ustupovali na severovýchodním cípu Haliče velice rychle, takže se tam některé rakouské části navzájem promíchaly, do čehož místy jako klíny vnikaly části německé armády, kterýžto chaos doplňovalo přibývání na front nových pochodových praporů a&#160;jiných vojenských těles. Totéž bylo i&#160;při frontových úsecích, které byly ještě dále v&#160;týlu, jako zde v&#160;Sanoku, kam najednou přibyly rezervy německé hannoverské divize pod vedením plukovníka s&#160;tak ošklivým pohledem, že brigadýr byl uveden do naprostého zmatku. Plukovník rezerv hannoverské divize ukazoval totiž dispozice svého štábu, že má ubytovat své mužstvo v&#160;gymnáziu, kde právě nyní byli ubytováni jednadevadesátníci. Pro umístění svého štábu žádal vyklizení domu krakovské banky, ve kterém právě byl štáb brigády.</p>
			<p class="MLP-text para-style-override-1">Brigadýr spojil se přímo s&#160;divizí, kde vylíčil přesně situaci, potom s&#160;divizí mluvil uhrančivý Hannoverák, v&#160;důsledcích čehož přišel na brigádu rozkaz:</p>
			<p class="MLP-text para-style-override-1">„Brigáda vystupuje z&#160;města v&#160;šest hodin večer na Turowu-Wolsku&#160;– Liskowiec&#160;– Starasol&#160;– Sambor, kde další rozkazy. S&#160;ní vystupuje pochodový prapor 91, tvořící ochranu, rozdělení, které vypracovat v&#160;brigádě dle schémy: Přední voj vystupuje o&#160;půl šesté na Turowu, mezi jižní a&#160;severní poboční ochrannou vzdálenost tři a&#160;půl kilometru. Zadní ochranný voj vystupuje ve čtvrt na sedm!“</p>
			<p class="MLP-text para-style-override-1">Tak nastal tedy v&#160;gymnáziu velký ruch a&#160;scházel ku poradě důstojníků bataliónu jen poručík Dub, kterého vyhledat bylo poručeno Švejkovi.</p>
			<p class="MLP-text para-style-override-1">„Doufám,“ řekl k&#160;němu nadporučík Lukáš, „že vy ho najdete beze všech obtíží, poněvadž vy máte stále něco mezi sebou.“</p>
			<p class="MLP-text para-style-override-1">„Poslušně hlásím, pane obrlajtnant, že prosím o&#160;písemný rozkaz vod kumpanie. To je právě kvůli tomu, že mezi náma je právě vždycky to něco.“</p>
			<p class="MLP-text para-style-override-1">Zatímco nadporučík Lukáš ve své zápisní knížce kopíroval na útržkovém listě, aby se poručík Dub ihned dostavil do gymnázia k&#160;poradě, Švejk hlásil dál:</p>
			<p class="MLP-text para-style-override-1">„Ano, pane obrlajtnant, vy můžete být, jako vždycky, bez starosti. Já ho najdu, poněvadž je vojákům zakázáno chodit do bordelu, a&#160;von bude jistě v&#160;jednom, aby se přesvědčil, jestli vod jeho cuku žádnej se nechce dostat před polní soud, kterým von obyčejně vyhrožuje. Von sám prohlásil před manšaftem svýho cuku, že projde všechny bordely, a&#160;pak že bude běda a&#160;voni že ho poznají z&#160;té špatné stránky. Ostatně já vím, kde je. Je tady zrovna naproti v&#160;tej kavárně, poněvadž všechen ten manšaft se za ním díval, kam nejdřív jde.“</p>
			<p class="MLP-text para-style-override-1">„Spojené zábavní místnosti a&#160;městská kavárna“, podnik, o&#160;kterém se Švejk zmiňoval, byly rozděleny také na dvě části. Kdo nechtěl jít přes kavárnu, šel zadem, kde se vyhřívala na slunci nějaká stará paní, která mluvila německy, polsky a&#160;maďarsky asi v&#160;tomto smyslu:</p>
			<p class="MLP-text para-style-override-1">„Pojďte, vojáčku, máme zde pěkné slečinky.“</p>
			<p class="MLP-text para-style-override-1">Když vojáček vstoupil, vedla ho chodbou do jakési přijímací předsíně a&#160;zavolala na jednu ze slečen, která přiběhla ihned v&#160;košili; napřed chtěla peníze, kterýž obnos hned na místě, zatímco si vojáček odepínal bajonet, inkasovala madam.</p>
			<p class="MLP-text para-style-override-1">Důstojnictvo chodilo kavárnou. Cesta pánů důstojníků byla trudnější, poněvadž vedla přes šámbry vzadu, kde byl výběr z&#160;druhé partie, určené pro důstojnické šarže, a&#160;kde byly krajkové košilky a&#160;pilo se víno nebo likéry. Madam zde také ničeho netrpěla, to se všechno konalo nahoře v&#160;pokojíkách, kde se provaloval na divanu v&#160;jednom takovém ráji plném štěnic v&#160;podvlékačkách poručík Dub, zatímco slečna Ella mu vypravovala vymyšlenou, jako to vždy v&#160;těchto případech bývá, tragédii svého života, že otec její byl továrníkem a&#160;ona profesorkou na lyceu v&#160;Pešti a&#160;tohle že udělala z&#160;nešťastné lásky.</p>
			<p class="MLP-text para-style-override-1">Vzadu za poručíkem Dubem na dosah ruky na malém stolku byla láhev jeřabinky a&#160;sklenky. Poněvadž láhev byla poloprázdnou a&#160;Ella i&#160;poručík Dub mluvili již z&#160;cesty, bylo zatěžkací zkouškou, že poručík Dub ničeho nesnese. Podle jeho řeči bylo vidět, že si to již všechno popletl a&#160;že považuje Ellu za svého sluhu Kunerta; také ji tak oslovoval a&#160;vyhrožoval domnělému Kunertovi dle svého zvyku:</p>
			<p class="MLP-text para-style-override-1">„Kunerte, Kunerte, ty bestie, až ty mne poznáš z&#160;mé špatné stránky…“</p>
			<p class="MLP-text para-style-override-1">Švejk měl být podroben téže samé proceduře jako všichni ostatní vojáčkové, kteří chodili zadem, on však se vlídně vytrhl nějaké košilaté holce, na jejíž pokřik přiběhla polská madam, která Švejkovi zapřela drze do očí, že by zde měli nějakého pana lajtnanta hostem.</p>
			<p class="MLP-text para-style-override-1">„Moc na mě neřvete, milostpaní,“ řekl vlídně Švejk, usmívaje se přitom sladce, „nebo vám dám přes držku. U&#160;nás jednou v&#160;Platnéřské ulici zmlátili jednu madam tak, že nevěděla o&#160;sobě. To tam syn hledal svýho otce, nějakýho Vondráčka, obchod s&#160;pneumatikama. Vona se ta madam jmenovala Křovánová, když ji vzkřísili a&#160;ptali se jí na záchrannej stanici, jak se jmenuje, řekla, že nějak vod <span class="MLP-znak-kurziva-11b">Ch</span>. A&#160;jaké je vaše ctěné jméno?“</p>
			<p class="MLP-text para-style-override-1">Ctihodná matróna dala se do děsného řvaní, když ji Švejk po těchto slovech odstrčil a&#160;vážně stoupal po dřevěných schodech do prvního poschodí.</p>
			<p class="MLP-text para-style-override-1">Dole se objevil sám majitel nevěstince, nějaký zchudlý polský šlechtic, který vyběhl za Švejkem po schodech a&#160;počal ho tahat za blůzu, přičemž křičel na něho německy, tam nahoru že vojáci nesmí, tam že je to pro pány důstojníky, pro vojsko že je to dole.</p>
			<p class="MLP-text para-style-override-1">Švejk ho upozornil, že sem přichází v&#160;zájmu celé armády, že hledá jednoho pana poručíka, bez kterého se nemůže armáda vydat do pole, a&#160;když ten počínal si stále výbojněji, Švejk ho srazil dolů ze schodů a&#160;pokračoval nahoře v&#160;prohlídce místností. Přesvědčil se, že všechny pokojíky jsou prázdny, až teprve na samém konci pavlače, když zaklepal, vzal za kliku a&#160;pootevřel dveře, ozval se kvikavý hlas Elly: „Besetzt“ a&#160;vzápětí nato hluboký hlas poručíka Duba, který myslel snad, že je ještě ve svém pokoji v&#160;lágru: „Herein!“</p>
			<p class="MLP-text para-style-override-1">Švejk vstoupil, přistoupil k&#160;divanu, a&#160;odevzdávaje blokový útržek kopie poručíkovi Dubovi, hlásil, dívaje se úkosem na části uniformy rozházené v&#160;rohu postele:</p>
			<p class="MLP-text para-style-override-1">„Poslušně hlásím, pane lajtnant, že se mají voblíknout a&#160;dostavit se hned podle toho rozkazu, který jim dodávám, do našich kasáren v&#160;gymnáziu, máme tam velkou vojenskou poradu!“</p>
			<p class="MLP-text para-style-override-1">Poručík Dub vytřeštil na něho oči s&#160;malinkými panenkami, ale připamatoval si, že přece jen není tak namazán, aby nepoznal Švejka. Napadlo mu ihned, že mu Švejka posílají k&#160;raportu, a&#160;proto řekl:</p>
			<p class="MLP-text para-style-override-1">„Hned si to s&#160;tebou spravím, Švejku. Uvidíš&#160;– jak&#160;– to&#160;– s&#160;tebou&#160;– dopadne…&#160;– Kunerte,“ zvolal na Ellu, „nalej&#160;– mně&#160;– ještě&#160;– jednu!“</p>
			<p class="MLP-text para-style-override-1">Napil se, a&#160;trhaje písemný rozkaz, smál se:</p>
			<p class="MLP-text para-style-override-1">„To je&#160;– omluvenka? U&#160;– nás&#160;– žádné omluvenky&#160;– neplatí. My jsme&#160;– na&#160;– vojně&#160;– a&#160;ne&#160;– ve&#160;– škole. Tak&#160;– tě&#160;– tedy&#160;– chytli&#160;– v&#160;bordelu? Pojď&#160;– ke&#160;– mně&#160;– Švejku&#160;– blíž&#160;– já ti&#160;– dám&#160;– pár&#160;– facek.&#160;– Ve&#160;– kterém&#160;– roce&#160;– Filip&#160;– Macedonský&#160;– porazil&#160;– Římany, to ty&#160;– nevíš&#160;– ty&#160;– hřebče!“</p>
			<p class="MLP-text para-style-override-1">„Poslušně hlásím, pane lajtnant,“ pokračoval neúprosně Švejk, „je to nejvyšší rozkaz z&#160;brigády, aby se páni důstojníci voblíkli a&#160;šli na bataliónní bešprechunk, my totiž vyrazíme, a&#160;ještě teprve se teď bude rozhodovat, která kumpanie bude forhút, sajtnhút nebo nachhút. Už se bude teď vo tom rozhodovat a&#160;já myslím, pane lajtnant, že voni taky mají do toho co mluvit.“</p>
			<p class="MLP-text para-style-override-1">Tato diplomatická řeč trochu vzkřísila poručíka Duba, takže počínal nyní nabývati jistoty, že přece není v&#160;kasárnách, ale ještě z&#160;opatrnosti se optal:</p>
			<p class="MLP-text para-style-override-1">„Kde to jsem?“</p>
			<p class="MLP-text para-style-override-1">„Ráčíte být v&#160;bordeláku, pane lajtnant. Voni jsou ty cesty Páně rozličné.“</p>
			<p class="MLP-text para-style-override-1">Poručík Dub těžce vzdychl, slezl z&#160;divanu a&#160;počal shánět svoji uniformu, přičemž mu Švejk pomáhal, a&#160;když konečně se oblékl, vyšli oba ven, ale za chvíli se Švejk mžiknutím vrátil, a&#160;nedbaje Elly, která jeho návratu přikládala zcela jiného významu, z&#160;nešťastné lásky hned lezla na postel, vypil rychle zbytek jeřabinky v&#160;láhvi a&#160;šel zas za poručíkem.</p>
			<p class="MLP-text para-style-override-1">Na ulici se to poručíkovi Dubovi vrazilo zas do hlavy, poněvadž bylo velké parno. Vykládal Švejkovi nejrůznější nesmysle bez jakékoliv spojitosti. Mluvil o&#160;tom, že má doma poštovní známku z&#160;Helgolandu a&#160;hned po ukončení maturity že šli hrát biliár a&#160;nepozdravili třídního profesora. Ku každé větě dodával:</p>
			<p class="MLP-text para-style-override-1">„Myslím, že mně dobře rozumíte.“</p>
			<p class="MLP-text para-style-override-1">„Zajisté že vám úplně rozumím,“ odpověděl Švejk. „Vy mluvíte podobně jako klempíř Pokorný v&#160;Budějovicích. Ten, když se ho lidi optali: ‚Koupal jste se už letos v&#160;Malši?‘, vodpovídal: ‚Nekoupal, ale zato bude letos hodně švestek.‘ Nebo se ho zeptali: ‚Jed jste už letos hříbky?‘ a&#160;von na to vodpověděl: ‚Nejed, ale tenhle novej sultán marockej má prej bejt moc hodnej člověk.‘“</p>
			<p class="MLP-text para-style-override-1">Poručík Dub se zastavil a&#160;vypravil ze sebe:</p>
			<p class="MLP-text para-style-override-1">„Marocký sultán? To je odbytá veličina,“ utřel si pot z&#160;čela, a&#160;dívaje se zakalenýma očima na Švejka, zabručel: „Takhle jsem se ani v&#160;zimě nepotil. Souhlasíte s&#160;tím? Rozumíte mně?“</p>
			<p class="MLP-text para-style-override-1">„Rozumím, pane lajtnant. K&#160;nám do hospody ke ‚Kalichu‘ chodíval jeden starej pán, nějakej rada vod zemskýho výboru ve výslužbě, a&#160;ten zrovna tohle tvrdil. Von vždycky říkal, že se diví, jakej je rozdíl mezi temperaturou v&#160;letě a&#160;v&#160;zimě. Že je mu to moc divný, proč lidi ještě na to nepřišli.“</p>
			<p class="MLP-text para-style-override-1">Ve vratech gymnázia opustil Švejk poručíka Duba, který se motal po schodech nahoru do sborovny, kde se konala vojenská porada, a&#160;také hned hlásil hejtmanovi Ságnerovi, že je úplně opilý. Celou poradu seděl s&#160;hlavou sklopenou a&#160;při debatě se občas zvedl, aby zvolal:</p>
			<p class="MLP-text para-style-override-1">„Váš názor je správný, pánové, ale já jsem úplně opilý.“</p>
			<p class="MLP-text para-style-override-1">Když byly vypracovány všechny dispozice a&#160;kumpanie nadporučíka Lukáše měla jít jako přední ochrana, trhl sebou najednou poručík Dub, vstal a&#160;řekl:</p>
			<p class="MLP-text para-style-override-1">„Pamatuji se, pánové, na našeho třídního profesora v&#160;primě. Sláva mu, sláva mu, sláva mu!“</p>
			<p class="MLP-text para-style-override-1">Nadporučíkovi Lukášovi přišlo na mysl, že nejlépe bude, když dá prozatím uložiti poručíka Duba jeho sluhou Kunertem do fyzikálního kabinetu vedle, kde byla stráž u&#160;dveří, aby někdo nedokradl snad již polorozkradené sbírky minerálií v&#160;kabinetu. Na to stále také z&#160;brigády upozorňovali procházející oddíly na pochodu.</p>
			<p class="MLP-text para-style-override-1">Toto opatření datovalo se od té doby, kdy jeden prapor honvédů, ubytovaný v&#160;gymnáziu, počal rabovat kabinet. Zejména se honvédům líbila sbírka nerostů, pestré krystaly a&#160;kyzy, které si nastrkali do svých baťohů.</p>
			<p class="MLP-text para-style-override-1">Na vojenském hřbitůvku je také na jednom z&#160;bílých křížů nápis „László Gargany“. Tam spí věčný sen jeden honvéd, který při onom rabování gymnaziálních sbírek vypil všechen denaturovaný líh z&#160;nádoby, ve které byli naloženi různí plazové.</p>
			<p class="MLP-text para-style-override-1">Světová válka vybíjela lidské pokolení dokonce i&#160;kořalkou z&#160;hadů.</p>
			<p class="MLP-text para-style-override-1">Nadporučík Lukáš, když se již všichni rozešli, dal zavolat sluhu poručíka Duba Kunerta, který odvedl a&#160;uložil na pohovku svého poručíka.</p>
			<p class="MLP-text para-style-override-1">Poručík Dub byl najednou jako malé dítě; vzal za ruku Kunerta, počal prohlížet dlaň, přičemž říkal, že uhodne z&#160;jeho dlaně jméno jeho budoucí choti.</p>
			<p class="MLP-text para-style-override-1">„Jak vy se jmenujete? Vytáhněte mně z&#160;náprsní kapsy u&#160;blůzy zápisník a&#160;tužku. Vy se jmenujete tedy Kunert; tak sem přijďte za čtvrt hodiny a&#160;já vám tady nechám lístek se jménem vaší paní manželky.“</p>
			<p class="MLP-text para-style-override-1">Sotva to dořekl, dal se do chrápání, ale opět se z&#160;toho jaksi probudil a&#160;počal čmárat do svého zápisníku; co napsal, to vytrhl, hodil na zem, a&#160;tajemně přiloživ prst na ústa, řekl blábolivě:</p>
			<p class="MLP-text para-style-override-1">„Teď ještě ne, až za čtvrt hodiny. Nejlépe bude hledati papírek se zavázanýma očima.“</p>
			<p class="MLP-text para-style-override-1">Kunert byl takové dobré hovado, že přišel skutečně za čtvrt hodiny, a&#160;když rozbalil papírek, četl z&#160;těch klikyháků poručíka Duba:</p>
			<p class="MLP-text para-style-override-1">„Jméno vaší budoucí manželky zní: paní Kunertová.“</p>
			<p class="MLP-text para-style-override-1">Když to za chvíli ukazoval Švejkovi, řekl mu Švejk, aby si jen dobře ten papírek schoval, že takových dokumentů od vojenských pánů si má každý vážit, to že dřív za aktivní vojny nebylo, aby si dopisoval důstojník se svým sluhou a&#160;říkal mu pane.</p>
			<p class="MLP-text-bez1radku--12-0 para-style-override-1">Když byly vykonány přípravy k&#160;tomu, aby se vyrazilo dle daných dispozic, brigádní generál, kterého vystrnadil tak pěkně hannoverský plukovník, dal shromáždit celý batalión do obvyklého čtverce a&#160;měl k&#160;němu řeč. Ten muž totiž velice rád řečnil, mlel páté přes deváté, a&#160;když už neměl dál co říct, vzpomněl si ještě na polní poštu:</p>
			<p class="MLP-text para-style-override-1">„Vojáci,“ hřmělo z&#160;jeho úst do čtverce. „Nyní blížíme se k&#160;frontě nepřítele, od kterého nás dělí několik denních pochodů. Doposud na svém marši neměli jste, vojáci, příležitosti udati svým milým, které jste opustili, své adresy, aby věděli vaši vzdálení, kam vám mají psát, abyste se potěšili dopisy od svých milých pozůstalých.“</p>
			<p class="MLP-text para-style-override-1">Nějak se z&#160;toho nemohl dostat, opakoval to nesčíslněkrát za sebou:</p>
			<p class="MLP-text para-style-override-1">„Milí vzdálení&#160;– drazí příbuzní&#160;– milí pozůstalí“ a&#160;tak dále, až konečně vyrazil z&#160;toho kola mohutným zvoláním: „Od toho máme polní pošty na frontě!“</p>
			<p class="MLP-text para-style-override-1">Jeho další řeč vypadala tak, jako by všichni tihle lidé v&#160;šedivé uniformě měli se dát s&#160;největší radostí zabít jedině kvůli tomu, že jsou na frontě zařízeny polní pošty, a&#160;že když někomu granát utrhne obě nohy, že se mu to musí krásně umírat, když si vzpomene, že jeho polní pošta má číslo 72, kde snad leží psaní z&#160;domova, od vzdálených milých, se zásilkou obsahující kus uzeného masa, špeku a&#160;domácích sucharů.</p>
			<p class="MLP-text para-style-override-1">Potom, po té řeči, když brigádní hudba zahrála císařskou hymnu, provolána byla sláva císaři, vydaly se jednotlivé skupiny toho lidského dobytka, určeného na jatky někde za Bugem, postupně na pochod podle udělených dispozic.</p>
			<p class="MLP-text para-style-override-1">11.&#160;kumpanie vystoupila o&#160;půl šesté na Turowu-Wolsku. Švejk táhl se vzadu se štábem kumpanie, se sanitou a&#160;nadporučík Lukáš objížděl celou kolonu, přičemž každou chvíli zajel dozadu, aby se přesvědčil u&#160;sanity, kde na vozíku pod plachtami vezli poručíka Duba k&#160;novým hrdinným činům do neznámé budoucnosti, a&#160;přitom aby také si ukrátil cestu rozmluvou se Švejkem, který nesl svůj baťoh a&#160;ručnici trpělivě, vyprávěje si s&#160;účetním šikovatelem Vaňkem o&#160;tom, jak se to před lety pěkně mašírovalo na manévrech u&#160;Velkého Meziříčí.</p>
			<p class="MLP-text para-style-override-1">„To byla docela taková krajina, jako je tady, jenomže my jsme nešli tak feldmésik, poněvadž tenkrát ještě jsme ani nevěděli, co jsou to rezervní konzervy, když jsme nějakou konzervu fasovali, tak jsme ji u&#160;našeho cuku hned při nejbližším noclehu sežrali a&#160;místo toho dávali jsme si do baťohu cihlu. V&#160;jedný vesnici přišla inspekce, vyházeli nám všechny cihly z&#160;baťohu a&#160;bylo jich tolik, že si tam z&#160;nich jeden člověk vystavěl potom rodinnej domek.“</p>
			<p class="MLP-text para-style-override-1">Za chvíli nato šel Švejk rázně vedle koně nadporučíka Lukáše a&#160;vykládal o&#160;polních poštách:</p>
			<p class="MLP-text para-style-override-1">„Hezká ta řeč byla a&#160;vono jistě každýmu je moc milý, když dostane na vojnu nějaký pěkný psaní z&#160;domova. Ale já, když jsem sloužil před lety v&#160;Budějovicích, tak jsem dostal na vojnu jen jedno psaní do kasáren a&#160;to mám ještě schovaný.“</p>
			<p class="MLP-text para-style-override-1">Švejk vytáhl z&#160;ušpiněné kožené tašky zamaštěný dopis a&#160;četl, zachovávaje krok s&#160;koněm nadporučíka Lukáše, který se dal do mírného poklusu:</p>
			<p class="MLP-text para-style-override-1">„Ty pacholku mizernej, ty jeden vrahu a&#160;bídáku! Pan kaprál Kříž přijel do Prahy na urláb a&#160;já jsem s&#160;ním tančila u&#160;‚Kocanů‘, a&#160;von mně povídal, že prej ty tancuješ v&#160;Budějovicích u&#160;‚Zelený žáby‘ s&#160;nějakou pitomou flundrou a&#160;že jsi mě už úplně vopustil. Aby jsi věděl, píšu toto psaní na hajzlu na prkně vedle díry, mezi náma je konec. Tvoje bejvalá Božena. Abych nezapomněla, ten kaprál to umí a&#160;bude tě ještě sekýrovat, já jsem ho vo to prosila. A&#160;ještě abych nezapomněla, nenajdeš mě už mezi živejma, až přijedeš na urláb.</p>
			<p class="MLP-text para-style-override-1">To se ví,“ pokračoval při mírném poklusu Švejk, „že když jsem přišel na urláb, že byla mezi živejma, a&#160;ještě mezi jakejma živejma. Našel jsem ji taky u&#160;‚Kocanů‘, voblíkali ji dva vojáci vod cizího regimentu a&#160;jeden z&#160;nich byl tak moc živej, že jí šahal docela veřejně pod živůtek, jako kdyby chtěl, poslušně hlásím, pane obrlajtnant, vytáhnout odtamtud pel její nevinnosti, jak říká Věnceslava Lužická nebo jak to podobně jednou řekla jedna mladá dívka asi šestnáctiletá v&#160;tanečních hodinách jednomu gymnazistovi hlasitě s&#160;pláčem, když ji štípl do ramena: ‚Vy jste, pane, setřel pel mého panenství.‘ To se ví, že se všichni smáli a&#160;její matinka, která ji tam hlídala, že ji vodvedla na chodbu v&#160;‚Besedě‘ a&#160;že tu svou blbou nánu zkopala. Já přišel, pane obrlajtnant, k&#160;tomu názoru, že přece jenom ty venkovský holky jsou upřímnější než ty takový utahaný městský slečinky, který chodějí do nějakejch tanečních hodin.</p>
			<p class="MLP-text para-style-override-1">Když jsme před lety stáli lágrem v&#160;Mníšku, tak jsem chodil tancovat do Starýho Knína, namluvil jsem si tam nějakou Karlu Veklovou, ale moc jsem se jí nelíbil. Jednou večer v&#160;neděli jsem ji doprovázel k&#160;rybníčku, tam jsme si sedli na hráz a&#160;ptal jsem se jí, když zapadalo slunce, jestli mě má taky ráda. Poslušně hlásím, pane obrlajtnant, že byl vzduch tak vlahej, všichni ptáci zpívali, a&#160;vona mně vodpověděla s&#160;příšerným smíchem: ‚Já mám tě tak ráda jako pazdero v&#160;prdeli, vždyť jseš blbej.‘ A&#160;já byl taky vopravdu blbej, tak strašně blbej, že jsem vám, poslušně hlásím, pane obrlajtnant, předtím chodíval mezi polma, mezi vysokým vobilím v&#160;liduprázdnej prostoře, ani jsme si jednou nesedli, a&#160;já jí jen ukazoval po tom božím požehnání, a&#160;pitomec, tej selskej holce vykládám, že tohle je žito, tohle že je pšenice a&#160;tohle že je voves.“</p>
			<p class="MLP-text para-style-override-1">A&#160;jako na potvrzení toho ovsa kdesi vpředu doznívaly sebrané hlasy vojáků kumpanie v&#160;pokračování písně, s&#160;kterou šly už české regimenty krvácet za Rakousko k&#160;Solferinu:</p>
			<p class="MLP-verse--I---12-12 para-style-override-1">„A&#160;když bylo půl noci,<br/>voves z&#160;pytle vyskočí,<br/>župajdijá, župajdá,<br/>každá holka dá!“</p>
			<p class="MLP-text para-style-override-1">Do čehož opět vpadli druzí:</p>
			<p class="MLP-verse--I---12-12 para-style-override-1">„Dá, a&#160;dá, a&#160;dá,<br/>a&#160;proč by nedala,<br/>a&#160;dá ti dvě hubičky<br/>na obě tvářičky.<br/>Župajdijá, župajdá,<br/>každá holka dá!<br/>A&#160;dá, a&#160;dá, a&#160;dá,<br/>a&#160;proč by nedala…“</p>
			<p class="MLP-text para-style-override-1">Potom počali Němci zpívat tutéž píseň německy.</p>
			<p class="MLP-text para-style-override-1">Je to tak stará vojenská píseň, kterou snad již zpívala soldateska za napoleonských bitek ve všech jazycích. Nyní zněla jásavě po zaprášené silnici na Turowu-Wolsku, v&#160;haličské rovině, kde po obou stranách silnice až tam k&#160;zeleným chlumům na jihu byla pole zdeptána a&#160;zničena pod kopyty koní a&#160;pod podešvemi tisíců a&#160;tisíců vojenských těžkých bot.</p>
			<p class="MLP-text para-style-override-1">„Takhle jsme to jednou podobně zřídili,“ ozval se Švejk, rozhlížeje se kolem, „na manévrech u&#160;Písku. Byl tam s&#160;námi jeden pan arcivévoda, to byl takovej spravedlivej pán, že když se se svým štábem projížděl ze strategickejch důvodů obilím, tak hned za ním tu celou škodu vodhadoval adjutant. Nějakej sedlák Pícha neměl žádnou radost z&#160;tý návštěvy a&#160;nepřijmul vod eráru osmnáct korun náhrady za zdupanejch pět měr pole, chtěl se vám, pane obrlajtnant, soudit a&#160;dostal za to osmnáct měsíců.</p>
			<p class="MLP-text para-style-override-1">Já myslím, pane obrlajtnant, že moh vlastně bejt rád, že někdo z&#160;císařského rodu ho navštíví na jeho pozemku. Jinej sedlák, kterej by byl uvědomělej, tak by voblík všechny své holky do bílejch šatů jako drůžičky, dal by jim kytice do ruky a&#160;rozestavil by je na svým pozemku a&#160;každá by z&#160;nich musela vítat vysokého pána, jako jsem čet vo Indii, kde se dávali poddaní nějakýho panovníka vod toho slona rozšlápnout.“</p>
			<p class="MLP-text para-style-override-1">„Co to mluvíte, Švejku?“ volal na něho z&#160;koně nadporučík Lukáš.</p>
			<p class="MLP-text para-style-override-1">„Poslušně hlásím, pane obrlajtnant, že já myslím toho slona, kterej nes na svým hřbetě onoho panovníka, vo kterým jsem čet.“</p>
			<p class="MLP-text para-style-override-1">„Jen když dovedete, Švejku, všechno správně vysvětlit,“ řekl nadporučík Lukáš a&#160;rozjel se kupředu. Tam se již kolona trhala, nezvyklý pochod po odpočinku ve vlaku, v&#160;plné, dokonalé výzbroji, působil, že všem počala bolet ramena a&#160;každý si pohovoval, jak mohl. Přendavali ručnice z&#160;jedné strany na druhou, většina už je nenesla na řemeni, ale přehozené jako hrábě nebo vidle. Někteří mysleli, že si lépe vyhoví, když půjdou příkopem nebo po mezi, kde se jim zdála půda pod nohama přece jen měkčí než na zaprášené silnici.</p>
			<p class="MLP-text para-style-override-1">Většina šla s&#160;hlavou k&#160;zemi sklopenou a&#160;všichni trpěli velkou žízní, poněvadž přesto, že již slunce zapadlo, bylo stejně takové dusno a&#160;parno jako v&#160;poledne a&#160;nikdo neměl již ani kapky vody v&#160;polní láhvi. Byl to první den pochodu a&#160;tato nezvyklá situace, která byla jaksi vstupem do větších a&#160;větších útrap, činila všechny čím dál tím více malátnými a&#160;zemdlenými. Přestali také zpívat a&#160;navzájem si mezi sebou odhadovali, jak mají asi daleko na Turowu-Wolsku, kde mysleli, že se bude noclehovat. Někteří poposedávali v&#160;příkopu, a&#160;aby to tak nevypadalo, rozvazovali si boty a&#160;dělali na první pohled vzezření člověka, který si špatně složil onučky a&#160;snaží se je složit tak, aby ho netlačily na dalším pochodu. Jiní opět zkracovali si nebo prodlužovali řemen na ručnici, nebo rozvinovali baťoh a&#160;překládali předměty v&#160;něm umístěné, namlouvajíce si sami sobě, že tak činí z&#160;ohledu na správné zatížení, aby pásy baťohu netáhly jim jedno či druhé rameno. Když se k&#160;nim blížil postupně nadporučík Lukáš, tu vstávali a&#160;hlásili, že je něco tlačí nebo podobně, jestli předtím kadeti nebo četaři, když viděli z&#160;dálky kobylu nadporučíka Lukáše, je nehnali kupředu.</p>
			<p class="MLP-text para-style-override-1">Nadporučík Lukáš, projížděje kolem, vybízel je zcela vlídně, aby jen vstávali, že do Turowy-Wolsky jsou ještě tři kilometry, tam že bude odpočinek.</p>
			<p class="MLP-text para-style-override-1">Mezitím se poručík Dub vzpamatoval neustálým třesením na sanitní dvojkolce. Nevzpamatoval se sice ještě úplně, ale mohl se již zvednout a&#160;vyhnouti se z&#160;dvojkolky a&#160;volat na štáb kumpanie, který se volně pohyboval kolem, poněvadž si všichni, počínaje Balounem a&#160;konče Chodounským, dali svoje baťohy do dvojkolky. Jedině Švejk šel neohroženě kupředu i&#160;s&#160;baťohem, maje ručnici po dragounsku přes prsa na řemen, kouřil z&#160;dýmky a&#160;zpíval si do pochodu:</p>
			<p class="MLP-verse--I---12-12 para-style-override-1">„Když jsme táhli k&#160;Jaroměři,<br/>ať si nám to, kdo chce, věří,<br/>přišli jsme tam asi právě k&#160;večeři…“</p>
			<p class="MLP-text para-style-override-1">Více než pět set kroků před poručíkem Dubem zvedaly se po silnici kotouče prachu, z&#160;něhož vynořovaly se postavy vojáků; poručík Dub, kterému se opět vrátilo nadšení, naklonil hlavu z&#160;dvojkolky a&#160;počal řvát do silničního prachu:</p>
			<p class="MLP-text para-style-override-1">„Vojáci, váš vznešený úkol je těžký, nastávají vám obtížné pochody, nejrůznější nedostatky na všem a&#160;štrapáce všeho druhu. Ale s&#160;plnou důvěrou hledím vstříc vaší vytrvalosti a&#160;vaší síle vůle.“</p>
			<p class="MLP-text para-style-override-1">„Ty vole,“ zabásnil si Švejk.</p>
			<p class="MLP-text para-style-override-1">Poručík Dub pokračoval:</p>
			<p class="MLP-text para-style-override-1">„Pro vás, vojáci, není žádná překážka tak mocnou, abyste ji nepřekonali! Ještě jednou, vojáci, opakuji vám, že vás nevedu k&#160;lehkému vítězství. Bude to tvrdý oříšek pro vás, ale vy to dokážete! Vás bude slavit historie věků.“</p>
			<p class="MLP-text para-style-override-1">„Strč si prst do krku,“ zabásnil znovu Švejk.</p>
			<p class="MLP-text para-style-override-1">A&#160;jako by byl poručík Dub poslechl, počal vrhnout najednou, jak měl skloněnou hlavu, do prachu silnice, a&#160;když se vyblil, vykřikl ještě: „Vojáci, kupředu,“ svalil se poznovu na baťoh telegrafisty Chodounského a&#160;spal až do Turowy-Wolsky, kde ho konečně postavili na nohy a&#160;sundali z&#160;vozu na rozkaz nadporučíka Lukáše, který s&#160;ním měl velice dlouhou a&#160;velice obtížnou rozmluvu, nežli se poručík Dub ze všeho tak dalece vzpamatoval, že konečně mohl prohlásit:</p>
			<p class="MLP-text para-style-override-1">„Logicky soudě, provedl jsem hloupost, kterou vynahradím před tváří nepřítele.“</p>
			<p class="MLP-text para-style-override-1">Nebyl ovšem ještě úplně zcela při sobě, poněvadž řekl nadporučíkovi Lukášovi, když odcházel ke svému šiku:</p>
			<p class="MLP-text para-style-override-1">„Vy mě ještě neznáte, ale až mě poznáte!“</p>
			<p class="MLP-text para-style-override-1">„Můžete se informovat o&#160;tom, co jste prováděl, u&#160;Švejka.“</p>
			<p class="MLP-text para-style-override-1">Poručík Dub šel tedy dříve než k&#160;svému šiku k&#160;Švejkovi, kterého našel ve společnosti Balouna a&#160;účetního šikovatele Vaňka.</p>
			<p class="MLP-text para-style-override-1">Baloun vykládal právě o&#160;tom, že u&#160;nich ve mlýně měl vždy v&#160;studni láhev piva. Pivo že bylo tak studené, až zuby trnuly. Jinde ve mlýnech že večer se takovým pivem zapíjela rozhuda, ale on že ve své žravosti, za kterou ho teď pánbu potrestal, po rozhudě ještě vždycky spolkl pořádný kus masa. Teď že boží spravedlnost potrestala ho teplou smradlavou vodou ze studní v&#160;Turowé-Wolské, do které musí všichni sypat kvůli choleře kyselinu citrónovou, kterou právě před chvilkou rozdávali, když se po švarmech fasovala voda ze studní. Baloun projevil názor, že tahle kyselina citrónová je asi patrně kvůli vyhladovění lidí. Je sice pravda, že se v&#160;Sanoku trochu najedl, že dokonce obrlajtnant Lukáš mu opět přepustil půl celé porce telecího, které mu přinesl od brigády, ale že je to hrozné, že myslel přece jen, když přijdou sem a&#160;bude rast s&#160;noclehem, že se zas bude něco vařit. Už byl o&#160;tom také přesvědčen, když nabírali feldküchři vodu do kotlů. Šel se hned otázat ke kuchyním co a&#160;jak a&#160;oni mu odpověděli, že je jenom rozkaz nabrat zatím vodu, a&#160;za chvíli že může přijít rozkaz opět tu vodu vylít.</p>
			<p class="MLP-text para-style-override-1">Vtom právě přišel poručík Dub, a&#160;poněvadž byl sám velice nejistý vůči sobě, otázal se:</p>
			<p class="MLP-text para-style-override-1">„Bavíte se?“</p>
			<p class="MLP-text para-style-override-1">„Bavíme se, pane lajtnant,“ odpověděl za všechny Švejk, „u&#160;nás je zábava v&#160;plným proudu. Vono je vůbec nejlepší se vždycky dobře bavit. Teď se právě bavíme o&#160;kyselině citrónový. Bez zábavy nemůže bejt žádnej voják, von aspoň lepší zapomíná na všechny štrapáce.“</p>
			<p class="MLP-text para-style-override-1">Poručík Dub mu řekl, aby šel kus s&#160;ním, že se chce na něco zeptat. Když byli tedy stranou, řekl k&#160;němu strašně nejistým hlasem:</p>
			<p class="MLP-text para-style-override-1">„Nebavili jste se o&#160;mně?“</p>
			<p class="MLP-text para-style-override-1">„Nikoliv, nikdy ne, pane lajtnant, jenom vo tý kyselině citrónový a&#160;vo uzeným mase.“</p>
			<p class="MLP-text para-style-override-1">„Říkal mně obrlajtnant Lukáš, že prý jsem já jako něco prováděl a&#160;že vy o&#160;tom velice dobře víte, Švejku.“</p>
			<p class="MLP-text para-style-override-1">Švejk velice vážně a&#160;důrazně řekl:</p>
			<p class="MLP-text para-style-override-1">„Nic jste neprováděl, pane lajtnant, byl jste jenom na návštěvě v&#160;jednom vykřičeným domě. Ale to byl asi nějakej vomyl. Klempíře Pimpra z&#160;Kozího plácku taky vždycky hledali, když šel kupovat plech do města, a&#160;našli ho také vždycky v&#160;podobnej místnosti, buď u&#160;‚Šuhů‘, nebo u&#160;‚Dvořáků‘, jako já vás našel. Dole byla kavárna a&#160;nahoře v&#160;našem případě byly holky. Vy jste byl, pane lajtnant, asi na vomylu, kde se to vlastně nacházíte, poněvadž bylo horko, a&#160;když člověk není zvyklej pít, tak se v&#160;takovým teplu vopije i&#160;vobyčejným rumem, natož vy jeřabinkou, pane lajtnant. Tak jsem dostal rozkaz vám doručit pozvání k&#160;bešprechunku, než jsme vyrazili, a&#160;taky jsem vás tam našel u&#160;tý holky nahoře; z&#160;toho horka a&#160;jeřabinky jste mě ani nepoznal a&#160;ležel jste tam na kanapi vysvlečenej. Nijak jste tam neřádil, ani jste neříkal ‚Vy mě ještě neznáte‘, ale taková věc se může stát každýmu, když je horko. Někdo na to strašně trpí, jinej zas do toho přijde jako slepej k&#160;houslím.</p>
			<p class="MLP-text para-style-override-1">Kdybyste byl znal starýho Vejvodu, políra z&#160;Vršovic, ten vám si, pane lajtnant, umínil, že nebude pít žádný nápoje, po kterých by se vopil. Tak si dal ještě štamprle na cestu a&#160;vyšel z&#160;domova hledat ty nápoje bez alkaholu. Zastavil se tedy napřed v&#160;hospodě ‚Na zastávce‘, dal si tam čtvrtičku vermutu a&#160;počal se nenápadně vyptávat hostinskýho, co vlastně pijou ti abstinenti. Von docela správně soudil, že čistá voda je i&#160;pro abstinenty přece jen krutej nápoj. Hostinskej mu tedy vysvětlil, že abstinenti pijou sodovky, limonády, mlíko a&#160;potom vína bez alkaholu, studenej oukrop a&#160;jiný lihuprostý nápoje. Z&#160;toho se starýmu Vejvodovi přece jen zamlouvala ta lihuprostá vína. Optal se ještě, jestli jsou také lihuprosté kořalky, vypil ještě jednu čtvrtičku, pohovořil si s&#160;hostinským vo tom, že je to vopravdu hřích se často vožírat, načež mu hostinskej řekl, že všechno na světě snese, jenom ne vožralýho člověka, kterej se jinde vožere a&#160;přijde k&#160;němu vystřízlivět flaškou sodovky, a&#160;ještě udělá kravál. ‚Vožer se u&#160;mne,‘ povídá hostinskej, ‚pak jseš můj člověk, ale jinak tě neznám.‘ Starej Vejvoda tedy dopil a&#160;šel dál, až vám přišel, pane lajtnant, na Karlovo náměstí do obchodu s&#160;vínem, kam také někdy zacházel, a&#160;optal se tam, jestli nemají lihuprostá vína. ‚Lihuprostá vína nemáme, pane Vejvodo,‘ řekli mu, ‚ale vermut nebo šery.‘ Starýmu Vejvodovi bylo nějak hanba, tak tam vypil čtvrtku vermutu a&#160;čtvrtku šery, a&#160;jak tak sedí, seznámí se vám, pane lajtnant, s&#160;nějakým taky abstinentem. Slovo dalo slovo, pijou ještě po čtvrtce šery, a&#160;konečně se domluvili, že ten pán zná místo, kde se čepují lihuprostá vína. ‚Je to v&#160;Bolzánově ulici, jde se tam po schodech dolů a&#160;mají tam gramofon.‘ Za tuhle dobrou zprávu dal starej Vejvoda celou láhev vermutu na stůl a&#160;potom se voba vypravili do Bolzánovy ulice, co se tam jde dolů po schodech a&#160;co tam mají gramofon. A&#160;skutečně, tam se čepovala samá ovocná vína, nejen lihuprostá, ale dokonce i&#160;bez alkaholu. Napřed si každej dal půl litru angreštovýho vína, potom půllitr rybízovýho vína, a&#160;když vypili ještě půl litru angreštovýho lihuprostého vína, počaly je brnět nohy po všech těch vermutech a&#160;šery předtím, počali křičet, aby jim přinesli úřední potvrzení, že co tady pijou, je lihuprostý víno. Voni že jsou abstinenti, a&#160;jestli jim to hned nepřinesou, že to tady všechno rozsekají i&#160;s&#160;gramofonem. Potom je policajti museli oba tahat po těch schodech nahoru do Bolzánovy ulice, museli je dát do truhly a&#160;museli je hodit do separace&#160;– voba dva museli bejt vodsouzený pro vožralství jako abstinenti.“</p>
			<p class="MLP-text para-style-override-1">„Proč mně to povídáte,“ vykřikl poručík Dub, který touto řečí úplně vystřízlivěl.</p>
			<p class="MLP-text para-style-override-1">„Poslušně hlásím, pane lajtnant, že vono to vlastně k&#160;sobě nepatří, ale když už si tak povídáme…“</p>
			<p class="MLP-text para-style-override-1">Poručíkovi Dubovi v&#160;tom okamžiku napadlo, že ho Švejk opět urazil, poněvadž již byl jaksi úplně při sobě, i&#160;křičel na něho:</p>
			<p class="MLP-text para-style-override-1">„Ty mě jednou poznáš! Jak to stojíš?“</p>
			<p class="MLP-text para-style-override-1">„Poslušně hlásím, že stojím špatně, já jsem, poslušně hlásím, zapomněl srazit paty k&#160;sobě. Hned to udělám.“</p>
			<p class="MLP-text para-style-override-1">Švejk již opět stál v&#160;nejlepší frontě.</p>
			<p class="MLP-text para-style-override-1">Poručík Dub přemýšlel, co má ještě říct, ale nakonec řekl jen:</p>
			<p class="MLP-text para-style-override-1">„Dej si na mne pozor, abych ti to nemusel říkat naposled,“ k&#160;čemuž jako dodatkem opravil své staré pořekadlo: „Ty mě ještě neznáš, ale já tě znám.“</p>
			<p class="MLP-text para-style-override-1">Když poručík Dub odcházel od Švejka, pomyslil si v&#160;své kocovině:</p>
			<p class="MLP-text para-style-override-1">„Může být, že by na něho lépe účinkovalo, kdybych mu byl řekl: ‚Já tě, chlape, už dávno znám z&#160;té špatné stránky.‘“</p>
			<p class="MLP-text para-style-override-1">Potom poručík Dub dal si zavolat sluhu Kunerta a&#160;poručil mu, aby sehnal džbán vody.</p>
			<p class="MLP-text para-style-override-1">Ku cti Kunerta budiž řečeno, že sháněl dlouho po Turowě-Wolsce džbán i&#160;vodu.</p>
			<p class="MLP-text para-style-override-1">Džbán se mu nakonec podařilo ukrást panu plebánovi a&#160;do džbánu načerpal z&#160;jedné studně, úplně pobité prkny, vodu. Za tím účelem musel ovšem vytrhnout několik prken, poněvadž ta studně byla tak opatřena, že v&#160;ní byla voda podezřelá jako tyfúzní.</p>
			<p class="MLP-text para-style-override-1">Poručík Dub vypil však celý džbán vody beze všech dalších následků, čímž potvrdil přísloví „Dobré prase všechno snese“.</p>
			<p class="MLP-text-bez1radku--12-0 para-style-override-1">Všichni se velice mýlili, když se domnívali, že v&#160;Turowé-Wolské budou snad nocovati.</p>
			<p class="MLP-text para-style-override-1">Nadporučík Lukáš zavolal telefonistu Chodounského, účetního šikovatele Vaňka a&#160;kurýra kumpanie Švejka a&#160;Balouna. Rozkazy byly jednoduché. Všichni nechají výzbroj u&#160;sanity, vyrazí ihned na Malý Polanec polní cestou a&#160;potom podél potoka dolů jihovýchodním směrem na Liskowiec.</p>
			<p class="MLP-text para-style-override-1">Švejk, Vaněk a&#160;Chodounský jsou kvartýrmajstry. Všichni musí obstarat noclehy pro kumpanii, která přijde za nimi za hodinu, nanejvýš za půldruhé hodiny. Baloun musí mezitím na místě, kde bude noclehovat on, nadporučík Lukáš, dát upéct husu, a&#160;všichni tři musí dát pozor na Balouna, aby jí polovičku nesežral. Kromě toho musí Vaněk se Švejkem koupit prase pro kumpanii, podle toho, kolik připadá masa na celou kumpanii. V&#160;noci bude se vařit guláš. Noclehy pro mužstvo musí být řádné; vyhýbat se zavšiveným chalupám, aby si mužstvo náležitě odpočinulo, poněvadž kumpanie vystupuje z&#160;Liskowiec již o&#160;půl sedmé hodině ranní přes Kroscienku na Starasol.</p>
			<p class="MLP-text para-style-override-1">Batalión totiž už nebyl chudobný. Brigádní intendantstvo v&#160;Sa­noku vyplatilo bataliónu zálohy na budoucí jatka. V&#160;pokladně kumpanie bylo přes sto tisíc korun a&#160;účetní šikovatel Vaněk dostal již rozkaz, až budou někde na místě, což se rozumělo v&#160;zákopech, před smrtí kumpanie, vyúčtovat a&#160;vyplácet za nedodaný komisárek a&#160;mináž mužstvu nesporně patřící obnosy.</p>
			<p class="MLP-text para-style-override-1">Zatímco se všichni čtyři vypravili na cestu, objevil se u&#160;kumpanie pan místní plebán a&#160;rozdával vojákům dle jich národnosti lísteček s&#160;„Lurdskou písní“ ve všech jazycích. Měl těch písní balík, který mu zde zanechal na rozdávání procházejícím vojenským oddílům nějaký vysoký vojenský církevní hodnostář, projíždějící se zpustošenou Haličí na automobilu s&#160;nějakými děvkami.</p>
			<p class="MLP-verse--I---12-12 para-style-override-1">Kde v&#160;údolí ku řece hora má sklon,<br/>všem poselství andělské zvěstuje zvon.<br/>Ave, ave, ave, Maria!&#160;– Ave, ave, ave, Maria!</p>
			<p class="MLP-verse--I---0-12 para-style-override-1">Aj, Bernardu, dívenku, nebeský duch<br/>tam ku břehu provodí v&#160;zelený luh.&#160;– Ave!</p>
			<p class="MLP-verse--I---0-12 para-style-override-1">I&#160;spatřila na skále hvězdovou zář,<br/>v&#160;ní postavu velebnou, přesvatou tvář.&#160;– Ave!</p>
			<p class="MLP-verse--I---0-12 para-style-override-1">Ji rozmile zdobí šat liliový<br/>a&#160;prostinký světlý pás oblakový.&#160;– Ave!</p>
			<p class="MLP-verse--I---0-12 para-style-override-1">A&#160;na rukou sepjatých růženec má<br/>ta Paní a&#160;Královna přemilostná.&#160;– Ave!</p>
			<p class="MLP-verse--I---0-12 para-style-override-1">Aj, Bernardě mění se nevinná tvář,<br/>tvář krášlí jí podivná nadzemská zář.&#160;– Ave!</p>
			<p class="MLP-verse--I---0-12 para-style-override-1">Již klečí a&#160;modlí se, Vládkyni zří,<br/>řeč nebeskou Královna promlouvá s&#160;ní.&#160;– Ave!</p>
			<p class="MLP-verse--I---0-12 para-style-override-1">„Věz, dítě, já bez hříchu počala jsem,<br/>já ochranou přemocnou chci býti všem!&#160;– Ave!</p>
			<p class="MLP-verse--I---0-12 para-style-override-1">Sem v&#160;průvodech putuj můj nábožný lid!<br/>Mně vzdávej jen poctu a&#160;hledej svůj klid.&#160;– Ave!</p>
			<p class="MLP-verse--I---0-12 para-style-override-1">Buď svědkem zde národům z&#160;mramoru chrám,<br/>že na tomto místě já stánek svůj mám.&#160;– Ave!</p>
			<p class="MLP-verse--I---0-12 para-style-override-1">Ten pramen však, který se rozproudil zde,<br/>tenť lásky mé zárukou k&#160;sobě vás zve.“– Ave!</p>
			<p class="MLP-verse--I---0-12 para-style-override-1">Ó sláva ti, údolí přemilostné,<br/>to obydlí Matičky přeradostné.&#160;– Ave!</p>
			<p class="MLP-verse--I---0-12 para-style-override-1">Tam ve skále zázračná jeskyně Tvá,<br/>ráj dalas nám, Královno dobrotivá.&#160;– Ave!</p>
			<p class="MLP-verse--I---0-12 para-style-override-1">Co nastal ten přeslavný, radostný den,<br/>ctí Tebe tam průvody mužův i&#160;žen.&#160;– Ave!</p>
			<p class="MLP-verse--I---0-12 para-style-override-1">Ty chtělas mít zástupy ctitelů svých,<br/>viz také nás, prosících za časů zlých.&#160;– Ave!</p>
			<p class="MLP-verse--I---0-12 para-style-override-1">Ó hvězdo Ty spasná, Ty před námi choď,<br/>Ty ke trůnu božímu věrné nás voď!&#160;– Ave!</p>
			<p class="MLP-verse--I---0-12 para-style-override-1">Ó přesvatá Panno, Ty v&#160;lásce nás měj<br/>a&#160;mateřskou milost svou dítkám svým dej!</p>
			<p class="MLP-text para-style-override-1">V&#160;Turowé-Wolské bylo mnoho latrín a&#160;všude po latrínách válely se papírky s&#160;„Lurdskou písní“.</p>
			<p class="MLP-text para-style-override-1">Kaprál Nachtigal, někde od Kašperských Hor, sehnal láhev kořalky od ustrašeného žida, shromáždil několik kamarádů a&#160;nyní všichni jali se dle německého textu zpívat „Lurdskou píseň“ bez refrénu „Ave!“ na melodii písně „Prince Eugena“.</p>
			<p class="MLP-text para-style-override-1">Byla to zatraceně ošklivá cesta, když se setmělo a&#160;ti čtyři, kteří měli se postarat o&#160;nocleh pro 11.&#160;kumpanii, dostali se do lesíka nad potokem, který měl jít na Liskowiec.</p>
			<p class="MLP-text para-style-override-1">Baloun, který se poprvé octl v&#160;situaci, že jde kamsi do neznáma, a&#160;kterému se všechno: tma, že jdou hledat napřed kvartýry, zdálo neobyčejně tajemným, pojal náhle strašlivé podezření, že to není jen tak.</p>
			<p class="MLP-text para-style-override-1">„Kamarádi,“ řekl tiše, klopýtaje na cestě nad potokem, „voni nás vobětovali.“</p>
			<p class="MLP-text para-style-override-1">„Jak to?“ potichounku zařval na něho Švejk.</p>
			<p class="MLP-text para-style-override-1">„Kamarádi, nehulákejme tolik,“ prosil potichu Baloun, „já už to cítím v&#160;kříži, voni nás uslyší a&#160;začnou hned po nás střílet. Já to vím. Voni nás poslali napřed, abychom vypátrali, jestli tam není nepřítel, a&#160;když uslyší střelbu, tak hned budou vědět, že se nesmí dál. My jsme, kamarádi, folpatrola, jak mě tomu učil kaprál Terna.“</p>
			<p class="MLP-text para-style-override-1">„Tak jdi tedy napřed,“ řekl Švejk. „My půjdeme pěkně za tebou, abys nás chránil svým tělem, když seš takovej obr. Až budeš střelenej, tak nám to voznam, abychom mohli včas udělat nýdr. Seš to ale voják, von se bojí, že budou do něho střílet. To právě má mít každej voják náramně rád, každej voják musí vědět, že čím víckrát po něm nepřítel vystřelí, tím se také nepříteli tenčejí zásoby munice. Každou ranou, kterou dá nepřátelskej voják proti tobě, se vochuzuje jeho bojeschopnost. Von je přitom rád, že může po tobě střílet, poněvadž nemusí se aspoň tahat s&#160;patronama a&#160;lehčeji se mu to běží.“</p>
			<p class="MLP-text para-style-override-1">Baloun těžce vzdychl:</p>
			<p class="MLP-text para-style-override-1">„Když já mám doma hospodářství.“</p>
			<p class="MLP-text para-style-override-1">„Vykašli se na hospodářství,“ radil mu Švejk, „raději padni za císaře pána. Copak tě to na vojně neučili?“</p>
			<p class="MLP-text para-style-override-1">„Voni se vo tom jenom zmiňovali,“ řekl pitomý Baloun. „Voni mě jenom vodili na execírplac a&#160;potom už jsem nikdy vo nic podobným neslyšel, poněvadž jsem se stal buršem… Kdyby nás aspoň císař pán lepší krmil…“</p>
			<p class="MLP-text para-style-override-1">„Ty jsi ale zatracená nenasytná svině. Vojáka před gefechtem vůbec nemají krmit, to už nám před lety vykládal ve škole hejtman Untergriez. Ten nám vždycky říkával: ‚Klucí zatracený, kdyby došlo někdy k&#160;válce, přišlo se do gefechtu, né abyste se před bojem přežrali. Kdo bude přežranej a&#160;dostane ránu do břicha, tak bude hotovej, poněvadž všechna supa a&#160;komisárek po takovej ráně vylezou ze střeva, a&#160;takovej voják je hned hotovej na zápal. Když ale nemá v&#160;žaloudku nic, tak taková rána do břicha je pro něho jako nic, jako když štípne vosa, jedna radost.‘“</p>
			<p class="MLP-text para-style-override-1">„Já rychle trávím,“ řekl Baloun, „u&#160;mě toho v&#160;žaloudku nikdy mnoho nezůstane. Já ti třebas, kamaráde, sežeru celou mísu knedlíků s&#160;vepřovou a&#160;se zelím, a&#160;za půl hodiny víc ti ze všeho toho nevyseru jak tak na tři polívkový lžíce, vostatní se ti ve mně ztratí. Někdo kupříkladu říká, že když sní lišky, že z&#160;něho vyjdou tak, jak byly, jen je vyprat a&#160;dělat je zas znova nakyselo, a&#160;u&#160;mě navopak. Nažeru se ti lišek, že by jinej prasknul, a&#160;když potom jdu na záchod, tak ti vyprdnu jen trochu žlutý kaše, jako vod dítěte, vostatní se taky ve mně ztratí.</p>
			<p class="MLP-text para-style-override-1">Ve mně se ti, kamaráde,“ důvěrně sděloval Baloun Švejkovi, „rozpouštějí kosti vod ryb a&#160;pecky ze švestek. Jednou jsem to schválně počítal. Sněd jsem sedumdesát švestkovejch knedlíků s&#160;peckama, a&#160;když přišla moje chvíle, šel jsem za humna, šťoural jsem se v&#160;tom dřevíčkem, dával pecky stranou a&#160;počítal. Ze sedumdesáti pecek rozpustilo se ve mně přes polovičku.“</p>
			<p class="MLP-text para-style-override-1">Z&#160;Balounových úst vydral se tichý táhlý povzdech:</p>
			<p class="MLP-text para-style-override-1">„Moje panímáma dělala švestkové knedlíky z&#160;bramborovýho těsta, do kterýho přidávala trochu tvarohu, aby byly vydatnější. Měla vždycky raději sypaný mákem než se syrečkem a&#160;já zas navopak, takže kvůli tomu jsem ji jednou zfackoval… Já jsem si nedoved vážit svýho rodinnýho štěstí.“</p>
			<p class="MLP-text para-style-override-1">Baloun se zastavil, zamlaskal, přejel jazykem po patře a&#160;řekl smutně a&#160;měkce:</p>
			<p class="MLP-text para-style-override-1">„Víš, kamaráde, že teď, když to nemám, tak mně připadá, že měla žena přece jen pravdu, že jsou s&#160;tím jejím mákem lepší. Tenkrát se mně pořád zdálo, že mně ten mák leze do zubů, a&#160;teď si myslím, jen kdyby lez… Zkusila moje žena se mnou častý a&#160;velký protivenství. Kolikrát vona se naplakala, když jsem chtěl, aby dávala víc marjánky do jitrnic, a&#160;přitom jsem jí vždycky nějakou vrazil. Jednou jsem ji chudáka ztřískal tak, že ležela dva dni, poněvadž mně nechtěla k&#160;večeři zaříznout krocana, že prej mně stačí kohoutek.</p>
			<p class="MLP-text para-style-override-1">Ba, kamaráde,“ rozplakal se Baloun, „kdyby teď byla jitrnice bez marjánky a&#160;kohouti… Rád jíš koprovou vomáčku? Vidíš, kvůli tej bejval kravál, a&#160;dnes bych ji pil jako kafe.“</p>
			<p class="MLP-text para-style-override-1">Baloun pomalu zapomínal na představu domnělého nebezpečí a&#160;v&#160;tichu noci, ještě když sestupovali dolů na Liskowiec, dál neustále vykládal s&#160;pohnutím Švejkovi, čeho si dřív nevážil a&#160;co by teď jed, až by oči plakaly.</p>
			<p class="MLP-text para-style-override-1">Za nimi šel telefonista Chodounský s&#160;účetním šikovatelem Vaňkem.</p>
			<p class="MLP-text para-style-override-1">Chodounský vykládal Vaňkovi, že dle jeho názoru je světová válka blbost. Nejhorší při ní je, že když se někde přetrhne telefonní vedení, tak že musíš to jít v&#160;noci spravovat, a&#160;ještě horší při tom je to, že dřív, když byla nějaká vojna, neznali reflektory. Ale teď, právě když spravuješ ty zatracený dráty, nepřítel najde tě hned reflektorem a&#160;pustí do tebe celou artilérii.</p>
			<p class="MLP-text para-style-override-1">Dole ve vsi, kde měli vyhledat nocleh pro kumpanii, byla tma a&#160;rozštěkali se všichni psi, což přinutilo výpravu zastaviti se a&#160;uvažovati o&#160;tom, jak čeliti těmto potvorám.</p>
			<p class="MLP-text para-style-override-1">„Což abychom se vrátili,“ zašeptal Baloun.</p>
			<p class="MLP-text para-style-override-1">„Baloune, Baloune, kdybychom to udali, tak bys byl vodstřelenej za zbabělost,“ řekl na to Švejk.</p>
			<p class="MLP-text para-style-override-1">Psi štěkali čím dál tím více, a&#160;dokonce i&#160;na jihu za řekou Ropou, rozštěkali se i&#160;v&#160;Kroscience a&#160;v&#160;několika jiných vesnicích, neboť Švejk řval do nočního ticha: „Lehneš&#160;– lehneš&#160;– lehneš,“ jako kdysi řvával na své psy, když ještě s&#160;nimi obchodoval.</p>
			<p class="MLP-text para-style-override-1">Psi se rozštěkali ještě víc, takže účetní šikovatel Vaněk řekl Švejkovi:</p>
			<p class="MLP-text para-style-override-1">„Neřvete na ně, Švejku, nebo nám rozštěkáte celou Halič.“</p>
			<p class="MLP-text para-style-override-1">„Něco podobného,“ odpověděl Švejk, „se nám stalo na manévrech v&#160;táborském kraji. Přitáhli jsme tam v&#160;noci do jedný vesnice a&#160;psi začali dělat ohromnej rámus. Všude je vokolí pěkně zalidněný, takže ten psí štěkot šel od vesnice k&#160;vesnici, pořád dál a&#160;dál, a&#160;ti psi v&#160;naší vesnici, kde jsme lágrovali, když už umlkli, zas uslyšeli z&#160;dálky štěkot, třebas odněkud až od Pelhřimova, tak se dali zas do štěkotu, a&#160;za chvíli vám štěkalo Táborsko, Pelhřimovsko, Budějovicko, Humpolecko, Třeboňsko a&#160;Jihlavsko. Náš hejtman, to byl takovej nervózní dědek, ten nemoh vystát psí štěkot, nespal celou noc, neustále chodil sem tam, ptal se patroly: ‚Kdo štěká, co štěká?‘ Vojáci poslušně hlásili, že psi štěkají, a&#160;vono ho to tak dopálilo, že za to ti, co byli tenkrát na patrole, dostali kasárníka, když jsme se vrátili z&#160;manévrů. Potom vždycky vybral ‚psí komandu‘ a&#160;poslal ji napřed. Ta měla za účel oznámit obyvatelstvu ve vesnici, kde jsme měli noclehovat, že žádnej pes nesmí v&#160;noci štěknout, nebo že bude utracen. Já jsem byl taky v&#160;takový komandě, a&#160;když jsme přišli do jedný vesnice na Milevsku, tak jsem si to splet a&#160;voznámil jsem starostovi obce, že každej majitel psa, kterej v&#160;noci zaštěká, bude utracen ze strategických důvodů. Starosta se polekal, hned zapřáh a&#160;jel na hlavní štáb prosit za celou vesnici o&#160;milost. Tam ho vůbec nepustili, posti by ho byli málem zastřelili, tak se vrátil domů, a&#160;než jsme přitáhli do vesnice, vovázali všichni na jeho radu psům kolem držky hadry, až se tři z&#160;nich vztekli.“</p>
			<p class="MLP-text para-style-override-1">Sestupovali do vsi, když bylo přijato všeobecné ponaučení Švejka, že se psi bojí v&#160;noci vohýnku ze zapálené cigarety. Naneštěstí cigarety z&#160;nich nikdo nekouřil, takže tato rada Švejkova neměla pozitivních výsledků. Ukázalo se však, že psi štěkají z&#160;radosti, poněvadž si vzpomínali s&#160;láskou na procházející vojska, která jim vždy zanechala něco k&#160;snědku.</p>
			<p class="MLP-text para-style-override-1">Cítili již zdaleka, že se blíží ti tvorové, kteří po sobě zanechávají kosti a&#160;zdechliny koní. Kde se vzali tu se vzali kolem Švejka čtyři hafani, kteří jali se na něho přátelsky dorážet s&#160;ohony vyzdviženými nahoru.</p>
			<p class="MLP-text para-style-override-1">Švejk je hladil, poplácával a&#160;mluvil s&#160;nimi ve tmě jako s&#160;dětmi:</p>
			<p class="MLP-text para-style-override-1">„Tak už jsme tady, přišli jsme se k&#160;vám vyhajínkovat, napaputínkat, dáme vám kostičky, kůrčičky a&#160;ráno potom zas půjdeme dál na nepřítele.“</p>
			<p class="MLP-text para-style-override-1">Ve vsi po chalupách počali rozžíhat světla, a&#160;když u&#160;první chalupy počali bušit do dveří, aby se dověděli, kde bydlí starosta, ozval se zevnitř vřískavý a&#160;ječivý hlas ženský, který ne polsky a&#160;také ne ukrajinsky oznamoval, že ona má muže na vojně, že má děti nemocné na neštovice a&#160;že Moskali všechno zabrali a&#160;že muž, než šel na vojnu, jí nakazoval, aby v&#160;noci nikomu neotvírala. Teprve když zdůraznili útok na dveře s&#160;ujišťováním, že jsou kvartýrmachři, otevřely se dveře nějakou neznámou rukou, a&#160;když vešli dovnitř, objevilo se, že zde vlastně bydlí starosta, který marně snažil se Švejkovi vymluvit, že on nenapodoboval ten vřískavý ženský hlas. Omlouval se, že spal na seně a&#160;že jeho žena, když ji někdo náhle probudí ze spaní, že neví, co mluví. Pokud se týká noclehu pro celou kumpanii, že je vesnice tak malinká, že se do ní ani jeden voják nevejde. Není vůbec kde spát. Ke koupi zde také není ničeho, Moskali vše zabrali.</p>
			<p class="MLP-text para-style-override-1">Kdyby pánové dobrodzejové tím nepohrdli, odvedl by je do Kroscienky, tam jsou veliké statky, je to jen tři čtvrtě hodiny odtud, místa je tam dost, každý voják bude se moc přikrýt ovčím kožichem, mají tam tolik krav, že každý voják dostane esšálek mléka, je tam dobrá voda, páni důstojníci mohou tam spát v&#160;zámečku, ale tady v&#160;Liskowci? Bída, svrab a&#160;vši. On sám měl kdysi pět krav, ale Moskali mu všechny zabrali, takže on sám, když chce mléko pro své nemocné děti, musí chodit až do Kroscienky.</p>
			<p class="MLP-text para-style-override-1">Jako na důkaz toho zabučely vedle u&#160;něho v&#160;chlévě krávy a&#160;bylo slyšet ječivý ženský hlas, který okřikoval nešťastné krávy a&#160;přál jim, aby je cholera zkroutila. Starostu však to nezmátlo a&#160;pokračoval obouvaje si vysoké boty:</p>
			<p class="MLP-text para-style-override-1">„Jedinou krávu tady má soused Vojciek, kterou jste ráčili slyšet, moji páni dobrodinci, teď zabučet. Je to kráva nemocná, tesklivá. Moskali od ní telátko odebrali. Od té doby mléko nedává, ale hospodáři je ji líto zařezat, myslí si, že Matka boží Čenstochovská opět vše přivede k&#160;lepšímu.“</p>
			<p class="MLP-text para-style-override-1">Za této své řeči navlékl na sebe kantuš:</p>
			<p class="MLP-text para-style-override-1">„Půjdeme, páni dobrodinci, do Kroscienky, ani tři čtvrtě hodiny nebude, co já hříšný povídám, půl hodiny nebude. Znám cestu přes potok, potom přes březový háječek kolem dubu… Ves je to veliká, i&#160;bardzo dužo mocna vodka v&#160;propinacyach. Půjdeme, pánové dobrodinci! Nač otálet? Pánům vojákům od vašeho slavného regimentu je třeba, aby se uložili v&#160;pořádku, v&#160;pohodlí. Pán císařský a&#160;královský voják, který se bije s&#160;Moskaly, potřebuje rozhodně čistý nocleh, pohodlný nocleh… A&#160;u nás?&#160;– Vši, svrab, neštovice a&#160;cholera. Včera u&#160;nás, v&#160;proklaté naší vsi, tři chlopi od cholery zčernali… Nejmilosrdnější bůh proklel Liskowiec…“</p>
			<p class="MLP-text para-style-override-1">Vtom Švejk majestátně pokynul rukou.</p>
			<p class="MLP-text para-style-override-1">„Pánové dobrodinci,“ řekl, napodobuje starostův hlas. „Čet jsem jednou v&#160;jedný knížce, že za švédských válek, když byl rozkaz nakvartýrovat se v&#160;takovej a&#160;v&#160;takovej vesnici a&#160;starosta se nějak vymlouval a&#160;nechtěl jim být na ruku, že ho pověsili na nejbližším stromě. Potom mně dneska vypravoval v&#160;Sanoku jeden polskej kaprál, že když přijdou kvartýrmajstři, musí starosta svolat všechny radní, a&#160;teď se chodí s&#160;nimi po chalupách a&#160;řekne se prostě: ‚Sem se vejdou tři, sem čtyři, na faře budou páni oficíři‘ a&#160;musí to být za půl hodiny všechno připravený.&#160;– Pane dobrodinče,“ obrátil se Švejk vážně na starostu, „kde máš tady nejbližší strom?“</p>
			<p class="MLP-text para-style-override-1">Starosta nerozuměl, co to znamená strom, a&#160;proto mu Švejk vysvětlil, že to je bříza, dub, hruška, jabloň, zkrátka všechno, co má silné větve. Starosta opět tomu nerozuměl, a&#160;když slyšel jmenovat některé ovocné stromy, lekl se, poněvadž třešně již zrály, a&#160;řekl, že o&#160;ničem takovém neví, jenom že má dub před stavením.</p>
			<p class="MLP-text para-style-override-1">„Dobrá,“ řekl Švejk, dělaje rukou mezinárodní znak věšení, „my tě tady pověsíme před tvou chalupou, poněvadž ty musíš bejt si toho vědomej, že je vojna a&#160;že my máme rozkazy spát tady, a&#160;ne v&#160;ňákej Kroscience. Ty nám, chlape, nebudeš měnit naše strategický plány, nebo se budeš houpat, jako je to v&#160;tý knížce vo švédskejch vojnách… To vám byl, pánové, takovej případ jednou na manévrech u&#160;Velkýho Meziříčí…“</p>
			<p class="MLP-text para-style-override-1">Vtom přerušil Švejka účetní šikovatel Vaněk:</p>
			<p class="MLP-text para-style-override-1">„To nám povíte až potom, Švejku,“ a&#160;obraceje se na starostu, řekl: „Tak teď alarm a&#160;kvartýry!“</p>
			<p class="MLP-text para-style-override-1">Starosta se počal třást, koktal cosi o&#160;tom, že to s&#160;pány dobrodinci myslel nejlepší, ale když to jinak nejde, že se ve vesnici přece snad něco najde, aby byli všichni páni spokojeni, že hned přinese lucernu.</p>
			<p class="MLP-text para-style-override-1">Když odešel ze světnice, kterou velice spoře osvětlovala malá petrolejová lampička pod obrazem nějakého svatého, který se na obraze kroutil jako největší mrzáček, zvolal najednou Chodounský:</p>
			<p class="MLP-text para-style-override-1">„Kampak nám zmizel Baloun?“</p>
			<p class="MLP-text para-style-override-1">Ještě však nežli se mohli dobře rozhlédnout, otevřely se tiše dvířka za pecí, vedoucí kamsi ven, a&#160;jimi protáhl se Baloun, rozhlédl se kolem sebe, jestli tam není starosta, a&#160;řekl huhňavě, jako by měl největší rýmu:</p>
			<p class="MLP-text para-style-override-1">„Jhá jshem bhyl vhe sphyhýrně, hhráb jshem dho nečehho, nhabral jshem si thoho dho hhuby, a&#160;theď she mhi tho vhecko lhepí na phatro. Nhení to slhaný ani shladký, jhe tho thěsto nha chlebha.“</p>
			<p class="MLP-text para-style-override-1">Účetní šikovatel Vaněk posvítil si na něho elektrickou svítilnou a&#160;všichni zjistili, že v&#160;životě ještě neviděli tak zamazaného rakouského vojáka. Potom se lekli, neboť viděli, že se blůza Balounovi tak nadula, jako by byl v&#160;největším stupni těhotenství.</p>
			<p class="MLP-text para-style-override-1">„Co se ti to stalo, Baloune?“ otázal se soustrastně Švejk šťouchaje ho do nadmutého břicha.</p>
			<p class="MLP-text para-style-override-1">„To jsou vokurky,“ chrčel Baloun, duse se těstem, které nešlo ani nahoru, ani dolů, „vopatrně, to jsou slaný vokurky. Sněd jsem v&#160;kalupu tři a&#160;vostatní jsem vám přines.“</p>
			<p class="MLP-text para-style-override-1">Baloun počal vytahovat ze záňadří okurku za okurkou a&#160;podával je kolem.</p>
			<p class="MLP-text para-style-override-1">Na prahu stál již starosta se světlem, který vida tu scénu, pokřižoval se a&#160;zakvílel:</p>
			<p class="MLP-text para-style-override-1">„Moskali zabrali, i&#160;naši zabirajom.“</p>
			<p class="MLP-text para-style-override-1">Všichni vyšli do vsi, provázeni tlupou psů, kteří se nejhouževnatěji drželi kolem Balouna a&#160;nyní mu doráželi na kapsu u&#160;kalhot, kde měl Baloun kus špeku, taktéž získaný ve spižírně, ale z&#160;chamtivosti zrádně zapřený kamarádům.</p>
			<p class="MLP-text para-style-override-1">„Co tak za tebou psi lezou,“ otázal se Švejk Balouna. Baloun odpověděl po delším rozmýšlení:</p>
			<p class="MLP-text para-style-override-1">„Voni ve mně cejtějí dobrýho člověka.“</p>
			<p class="MLP-text para-style-override-1">Přitom ale neřekl, že má ruku v&#160;kapse na špeku a&#160;že jeden pes mu pořád chňapá zubama po ruce…</p>
			<p class="MLP-text para-style-override-1">Na obchůzce za ubytováním bylo zjištěno, že Liskowiec je veliká osada, která však skutečně byla hodně již vyždímaná válečnou vřavou. Neutrpěla sice požáry, obě válčící strany jako zázrakem nevzaly ji do sféry válečných operací, zato však bylo zde usídleno obyvatelstvo nedalekých zničených vesnic z&#160;Chyrówa, z&#160;Grabówa a&#160;z&#160;Holubly. V&#160;některé chatě žilo i&#160;osm rodin v&#160;největší bídě, po všech těch ztrátách, které utrpěly loupežnickou válkou, jejíž jedna epocha přeletěla přes ně jako dravé proudy povodně.</p>
			<p class="MLP-text para-style-override-1">Bylo nutno umístit kumpanii v&#160;malém zpustošeném lihovaru na druhém konci vesnice, kam se do kvasírny vešlo půl roty. Ostatní po deseti mužích byli umístěni v&#160;několika statcích, kde zámožní šlechtici nepřipustili k&#160;sobě chudou holotu ožebračených bezzemků.</p>
			<p class="MLP-text para-style-override-1">Štáb kumpanie se všemi důstojníky, účetním šikovatelem Vaňkem, s&#160;vojenskými sluhy, telefonistou, sanitou, kuchaři a&#160;se Švejkem usadil se u&#160;pana plebána na faře, který taktéž nepřijal k&#160;sobě ani jednu zničenou rodinu z&#160;okolí, takže měl tam hodně místa.</p>
			<p class="MLP-text para-style-override-1">Byl to vysoký, hubený starý pán ve vybledlé a&#160;zamaštěné klerice, který ze samé lakoty takřka nejedl. Byl odchován svým otcem ve velké nenávisti proti Rusům, kterouž nenávist však najednou ztratil, když Rusové ustoupili a&#160;přišla rakouská vojska, kteráž mu sežrala všechny husy a&#160;slepice, které mu Rusové nechali na pokoji, a&#160;bydlelo u&#160;něho několik ježatých zabajkalských kozáků.</p>
			<p class="MLP-text para-style-override-1">Potom zanevřel na rakouská vojska ještě více, když přišli do vesnice Maďaři a&#160;vybrali mu všechen med z&#160;úlů. Díval se nyní s&#160;velikou nenávistí na své nenadálé noční hosty a&#160;dělalo mu to velice dobře, když mohl chodit kolem nich, krčit rameny a&#160;opakovat:</p>
			<p class="MLP-text para-style-override-1">„Nic nemám. Jsem úplný žebrák, nenajdete u&#160;mne, pánové, ani krajíček chleba.“</p>
			<p class="MLP-text para-style-override-1">Nejsmutněji přitom ovšem se tvářil Baloun, který se div nerozplakal nad takovou bídou. V&#160;hlavě měl neustále takovou nejasnou představu o&#160;nějakém podsvinčeti, jehož kůžička jako měď chrupe a&#160;voní. Baloun přitom klímal v&#160;kuchyni pana faráře, kam občas nahlédl vytáhlý výrostek, který dělal panu faráři čeledína i&#160;kuchařku zároveň a&#160;měl přísně nařízeno dávat všude pozor, aby se nekradlo. Baloun také v&#160;kuchyni ničeho nenašel než v&#160;papírku na slánce trochu kmínu, který si nacpal do huby, jehož aroma vzbudilo u&#160;něho chuťové halucinace o&#160;podsvinčeti.</p>
			<p class="MLP-text para-style-override-1">Na nádvoří malého lihovaru za farou planuly ohně pod kotli polní kuchyně a&#160;vařila se již voda, a&#160;v&#160;té vodě se nevařilo nic.</p>
			<p class="MLP-text para-style-override-1">Účetní šikovatel s&#160;kuchaři běhali po celé vesnici, sháněli prase, ale nadarmo. Všude dostávali tutéž odpověď, že Moskali všechno snědli a&#160;zabrali.</p>
			<p class="MLP-text para-style-override-1">Probudili také žida v&#160;krčmě, který si počal rváti pejzy a&#160;projevovat lítost nad tím, že nemůže pánům vojákům posloužit, a&#160;nakonec je nutil, aby koupili od něho jednu starou, stoletou krávu, hubeného chcípáka, která nebyla nic jiného nežli kost a&#160;kůže. Chtěl za ni horentní sumu, trhal si vousy a&#160;přísahal, že takovou krávu nenajdou v&#160;celé Haliči, v&#160;celém Rakousku a&#160;Německu, v&#160;celé Evropě a&#160;na celém světě, přitom vyl, plakal a&#160;dušoval se, že je to nejtlustší kráva, která kdy z&#160;poručení Jehovy přišla na svět. Zaklínal se všemi praotci, že na tu krávu se jezdí dívat až od Woloczysky, že se o&#160;té krávě mluví v&#160;celém kraji jako o&#160;pohádce, že to ani kráva není, že to je nejšťavnatější buvol. Nakonec klekl před nimi, a&#160;objímaje kolena jednoho po druhém, volal přitom:</p>
			<p class="MLP-text para-style-override-1">„Zabte raději starého ubohého žida, ale bez krávy neodcházejte!“</p>
			<p class="MLP-text para-style-override-1">Pomátl všechny tak svým jekem, že konečně tu mrchu, které by se každý ras štítil, odtáhli k&#160;polní kuchyni. Pak ještě dlouho, když již měl peníze v&#160;kapse, před nimi plakal a&#160;naříkal, že ho úplně zahubili, zničili, že sám se ožebračil, když takovou nádhernou krávu jim prodal tak lacino. Prosil je, aby ho pověsili za to, že na stará kolena udělal takovou hloupost, pro kterou se jeho otcové musí v&#160;hrobech obrátit.</p>
			<p class="MLP-text para-style-override-1">Když se ještě před nimi vyválel v&#160;prachu, setřásl ze sebe najednou všechnu lítost, odešel domů, kde řekl v&#160;komůrce své ženě:</p>
			<p class="MLP-text para-style-override-1">„Elsalébn, vojáci hloupí a&#160;tvůj Náthan moc chytrý.“</p>
			<p class="MLP-text para-style-override-1">S&#160;krávou bylo mnoho práce. Chvílemi se zdálo, že se kráva nedá vůbec stáhnout. Při stahování přetrhli několikrát kůži, pod kterou se objevilo svalstvo zkroucené jako vyschlé lodní lano.</p>
			<p class="MLP-text para-style-override-1">Zatím odněkud přitáhli pytel brambor a&#160;počali beznadějně vařit ty šlachy a&#160;kosti, zatímco vedle u&#160;menší kuchyně kuchař kuchtil v&#160;plném zoufalství z&#160;kusu té kostry důstojnickou mináž.</p>
			<p class="MLP-text para-style-override-1">Tato nešťastná kráva, možno-li vůbec nazvati onen přírodní zjev krávou, utkvěla všem účastníkům v&#160;živé paměti, a&#160;je téměř jisto, že kdyby později před bitvou u&#160;Sokalu byli velitelé připomněli mužstvu krávu z&#160;Liskowiec, že by se byla jedenáctá kumpanie za hrozného řevu vzteku vrhla s&#160;bajonetem na nepřítele.</p>
			<p class="MLP-text para-style-override-1">Kráva byla taková nestyda, že nešlo z&#160;ní vůbec udělat hovězí polévku. Čím déle se maso vařilo, tím více zůstalo sedět na kostích, tvoříc s&#160;nimi jeden celek, zkostnatělo jako byrokrat, který se půl věku pase v&#160;úředních šimlech a&#160;žere jen akta.</p>
			<p class="MLP-text para-style-override-1">Švejk, který jako kurýr udržoval stálé spojení mezi štábem a&#160;kuchyní, aby zjišťoval, kdy už to bude uvařeno, hlásil nakonec nadporučíkovi Lukášovi:</p>
			<p class="MLP-text para-style-override-1">„Pane obrlajtnant, už je z&#160;toho porculán. Ta kráva má tak tvrdý maso, že se s&#160;ním může řezat sklo. Kuchař Pavlíček, když okoušel maso s&#160;Balounem, vylomil si přední zub a&#160;Baloun zadní stoličku.“</p>
			<p class="MLP-text para-style-override-1">Baloun vážně přistoupil před nadporučíka Lukáše a&#160;podal mu, zajíkaje se, v&#160;Lurdské písni zabalený svůj vylomený zub:</p>
			<p class="MLP-text para-style-override-1">„Poslušně hlásím, pane obrlajtnant, že jsem dělal, co jsem mohl. Von je ten zub vylomenej u&#160;oficírsmináže, když jsme zkoušeli, jestli by se z&#160;toho masa přeci dal udělat biftek.“</p>
			<p class="MLP-text para-style-override-1">U&#160;okna zvedla se po těchto slovech z&#160;lenošky nějaká smutná postava. Byl to poručík Dub, kterého přivezli sanitní dvojkolkou jako úplně zničeného člověka:</p>
			<p class="MLP-text para-style-override-1">„Prosím o&#160;ticho,“ řekl zoufalým hlasem, „mně je špatně!“</p>
			<p class="MLP-text para-style-override-1">Sedl si opět do starého křesla, kde v&#160;každé štěrbině bylo tisíce vajíček štěnic.</p>
			<p class="MLP-text para-style-override-1">„Jsem unaven,“ řekl tragickým hlasem, „jsem churav a&#160;nemocen, prosím, aby se přede mnou nemluvilo o&#160;vylomených zubech. Moje adresa je: Smíchov, Královská&#160;18. Nedočkám-li se jitra, prosím, aby má rodina byla o&#160;všem šetrně zpravena a&#160;aby nebylo opomenuto poznamenati na mém hrobě, že jsem byl též před válkou c.&#160;k. gymnaziálním profesorem.“</p>
			<p class="MLP-text para-style-override-1">Dal se do jemného chrápání a&#160;neslyšel již, jak Švejk prohodil verš z&#160;písně za zemřelé:</p>
			<p class="MLP-verse--I---12-12 para-style-override-1">„Marii jsi hřích sňal mile,<br/>lotru dal jsi dojít cíle,<br/>i&#160;mne spasit Tvá buď píle.“</p>
			<p class="MLP-text para-style-override-1">Nato bylo zjištěno účetním šikovatelem Vaňkem, že znamenitá kráva se musí vařit ještě dvě hodiny v&#160;důstojnické kuchyni, že není ani řeči o&#160;nějakém bifteku a&#160;že místo bifteku se bude dělat guláš.</p>
			<p class="MLP-text para-style-override-1">Bylo usneseno, že než se zatroubí k&#160;mináži, mužstvo si schrupne, poněvadž stejně bude večeře hotova až k&#160;ránu.</p>
			<p class="MLP-text para-style-override-1">Účetní šikovatel Vaněk přitáhl odněkud otýpku sena, položil si ji pod sebe ve farské jídelně, kroutil si nervózně knír a&#160;řekl tiše k&#160;nadporučíkovi Lukášovi, který odpočíval nad ním na staré pohovce:</p>
			<p class="MLP-text para-style-override-1">„Věřte mně, pane obrlajtnant, že takové krávy jsem ještě za celé války nežral…“</p>
			<p class="MLP-text--0-12 para-style-override-1">V&#160;kuchyni seděl před rozsvíceným oharkem kostelní svíce telefonista Chodounský a&#160;psal domů psaní do zásoby, aby se tím nemusel namáhat, až konečně budou mít určené číslo polní pošty. Psal:</p>
			<p class="MLP-dopis-bez1radku--I para-style-override-1">Milá a&#160;drahá ženo, nejdražší Boženko!</p>
			<p class="MLP-dopis-bez1radku--I para-style-override-1">Je noc a&#160;já neustále vzpomínám na Tebe, moje zlato, a&#160;vidím Tě, jak ty taky na mě vzpomínáš, když pohlédneš na prázdnou postel vedle sebe. Musíš mně odpustit, že mně přitom leccos přijde na mysl. Víš dobře, že už jsem od samýho začátku války v&#160;poli a&#160;že už jsem leccos slyšel od svých kamarádů, kteří byli raněni, dostali dovolenou, a&#160;když přišli domů, tak by byli raději viděli se pod zemí, než aby byli svědky toho, že jim nějaký rošťák chodí za ženou. Je to pro mě bolestný, když Ti, drahá Boženko, musím tohle psát. Já bych Ti to ani nepsal, ale Ty víš sama dobře, že jsi se mně svěřila, že já nejsem první, který s&#160;Tebou měl vážnou známost, a&#160;že Tě přede mnou měl už pan Kraus z&#160;Mikulášské třídy. Teď když si na to vzpomenu v&#160;téhle noci, že ten mrzák by si mohl dělat ještě na Tebe za mé nepřítomnosti nějaké nároky, tu si myslím, že bych ho, drahá Boženko, uškrtil na místě. Dlouho jsem to držel v&#160;sobě, ale když si pomyslím, že by zas mohl lézt za Tebou, tak se mně srdce svírá, a&#160;upozorňuji Tě jenom na jedno, že nestrpím vedle sebe nějakou svini, která by se kurvila s&#160;každým a&#160;dělala ostudu mému jménu. Odpusť mně, drahá Boženko, moje příkrá slova, ale dej si pozor, abych se o&#160;Tobě nic špatnýho nedozvěděl. Jinak byl bych nucen Vás oba vykuchat, poněvadž jsem již na všechno odhodlaný, i&#160;kdyby mě to mělo stát život. Tisíckrát Tě líbá, pozdravuje tatínka i&#160;maminku</p>
			<p class="MLP-dopis-podpis--I para-style-override-3">Tvůj Tonouš</p>
			<p class="MLP-dopis-bez1radku--I para-style-override-1">N. B. Nezapomeň, že jsem Ti dal svoje jméno!</p>
			<p class="MLP-text--12-12 para-style-override-1">Pokračoval ve psaní dopisů do zásoby:</p>
			<p class="MLP-dopis-bez1radku--I para-style-override-1">Má nejmilejší Boženko!</p>
			<p class="MLP-dopis-bez1radku--I para-style-override-1">Až tyto řádky dostaneš, věz, že máme po velké bitvě, ve které se štěstí válečné obrátilo na naši stranu. Mezi jiným sestřelili jsme asi deset nepřátelských aeroplánů a&#160;jednoho generála s&#160;velkou bradavicí na nose. V&#160;největším boji, kdy nad námi vybuchovaly šrapnely, myslel jsem na Tebe, drahá Boženko, co asi děláš, jak se máš a&#160;co je doma novýho? Vždycky si přitom vzpomínám, jak jsme byli spolu u&#160;Tomáše v&#160;pivovaře a&#160;jak jsi mě vedla domů a&#160;jak Tě druhý den ruka bolela od té námahy. Nyní jdeme opět kupředu, takže nezbývá mně již více času pokračovati ve psaní. Doufám, že jsi mně zůstala věrnou, poněvadž víš dobře, že v&#160;tomto ohledu jsem neřád. Leč již jest čas k&#160;pochodu! Líbám Tě tisíckrát, drahá Boženko, a&#160;doufej, že to všechno dobře dopadne.</p>
			<p class="MLP-dopis-podpis--I para-style-override-3">Tvůj upřímný Tonouš</p>
			<p class="MLP-text para-style-override-1">Telefonista Chodounský počal klímat a&#160;usnul nad stolem. Farář, který nespal a&#160;chodil neustále po faře, otevřel dveře do kuchyně a&#160;ze šetrnosti sfoukl dohořívající oharek kostelní svíce vedle Cho­dounského.</p>
			<p class="MLP-text para-style-override-1">V&#160;jídelně kromě poručíka Duba nikdo nespal. Účetní šikovatel Vaněk, který dostal v&#160;Sanoku v&#160;brigádní kanceláři nový rozpočet týkající se zásobování vojska produkty, studoval ho pečlivě a&#160;shledával, že vlastně, čím více se vojsko blíží k&#160;frontě, se mu snižují dávky. Dokonce musel se usmáti nad jedním paragrafem rozkazu, ve kterém se zakazuje používati při úpravě polévky pro mužstvo šafránu a&#160;zázvoru. Byla tu též v&#160;rozkaze poznámka, že při polních kuchyních mají se sbírat kosti a&#160;posílat do týlu, do skladišť divizí. Bylo to trochu nejasné, poněvadž se nevědělo, o&#160;jaké kosti jde, zdali o&#160;lidské nebo z&#160;jiného jatečného dobytka.</p>
			<p class="MLP-text para-style-override-1">„Poslouchejte, Švejku,“ řekl nadporučík Lukáš, zívaje nudou, „nežli dostaneme něco jíst, mohl byste mně vyprávět nějakou událost.“</p>
			<p class="MLP-text para-style-override-1">„Ó&#160;jé,“ odpověděl, „nežli dostaneme jíst, to bych vám, pane obrlajtnant, musel vypravovat celý dějiny národa českýho. Já znám zatím jenom moc krátkou historii vo jedný paní poštmistrový ze Sedlčanska, která po smrti svýho muže dostala tu poštu. Mně to vo ní napadlo hned, jak jsem slyšel mluvit vo polních poštách, ačkoliv to nemá docela nic společnýho s&#160;feldpostama.“</p>
			<p class="MLP-text para-style-override-1">„Švejku,“ ozval se z&#160;pohovky nadporučík Lukáš, „vy zas začínáte strašně blbnout.“</p>
			<p class="MLP-text para-style-override-1">„Zajisté, poslušně hlásím, pane obrlajtnant, vono je to skutečně strašně blbá historie. Já sám nevím, jak mě mohlo tak něco blbýho napadnout vo něčem takovým mluvit. Buď je to vrozená blbost, anebo jsou to vzpomínky z&#160;mládí. Voni jsou, pane obrlajtnant, na naší zeměkouli různý povahy, a&#160;von měl přece jen pravdu ten kuchař Jurajda, jak byl tenkrát v&#160;Brucku vožralej, když upad do rigolu a&#160;nemoh odtamtuď se vyškrábat, že křičel vodtamtuď: ‚Člověk je určenej a&#160;povolanej k&#160;tomu, aby poznal pravdu, aby von vládl svým duchem v&#160;nějakej harmonii věčnýho všehomíra, aby se stále vyvinoval a&#160;zdělával, postupně vcházel do vyšších sfér, inteligentnějších a&#160;láskyplnějších světů.‘ Když jsme ho chtěli odtamtuď vytáhnout, tak škrábal a&#160;kousal. Myslel, že je doma, a&#160;teprve když jsme ho tam znova shodili, tak teprve začal škemrat, abychom ho vodtamtuď vytáhli.“</p>
			<p class="MLP-text para-style-override-1">„Co je ale s&#160;tou poštmistrovou?“ zvolal zoufale nadporučík Lukáš.</p>
			<p class="MLP-text para-style-override-1">„To byla moc hodná ženská, ale když byla přece jenom prevít, pane obrlajtnant, vona zastávala všechny svý povinnosti na poště, ale měla jen jednu chybu, že myslela, že ji všichni pronásledujou, že mají na ni spadýno, a&#160;proto po denní práci podávala na ně oznámení k&#160;ouřadům podle toho, jak se všechny ty okolnosti sešly. Jednou šla do lesa ráno sbírat houby a&#160;velice dobře si všimla, že když šla kolem školy, že byl pan učitel již vzhůru a&#160;že ji pozdravil a&#160;ptal se jí, kam jde tak časně zrána. Když mu řekla, že jde na houby, povídal jí, že přijde za ní. Z&#160;toho usoudila, že měl s&#160;ní, se starou bábou, nějaký nekalý záměry, a&#160;potom, když ho viděla, že opravdu vystupuje z&#160;houští, lekla se, utekla a&#160;napsala hned oznámení k&#160;místní školní radě, že ji chtěl znásilnit. Učitele dali do disciplinárního vyšetřování, a&#160;aby snad z&#160;toho nebyla ňáká veřejná ostuda, přijel sám školní inspektor to vyšetřovat, kterej vobrátil se na četnickýho strážmistra, aby ten dal úsudek o&#160;tom, jestli snad ten učitel je schopnej takovýho činu. Četnickej strážmistr podíval se do aktů a&#160;řek, že to není možný, poněvadž už jednou ten učitel byl farářem obviněnej, že mu chodil za jeho neteří, s&#160;kterou ten farář spával, ale že ten učitel vzal si od okresního lékaře vysvědčení, že je impotentní od šesti let, když spadl obkročmo z&#160;půdy na voj žebřiňáku. Tak vona ta potvora udělala voznámení na četnickýho strážmistra, na okresního doktora i&#160;na školního inspektora, že jsou všichni podplacený vod toho učitele. Voni ji všichni žalovali a&#160;byla vodsouzená, a&#160;vona se vodvolala, že je nepříčetná. Byla taky prohlédnutá soudními lékaři, a&#160;ti jí dali dobrozdání, že je sice blbá, ale že může zastávat jakoukoliv státní službu.“</p>
			<p class="MLP-text para-style-override-1">Nadporučík Lukáš vykřikl: „Ježíšmarjá,“ k&#160;čemuž ještě dodal: „Já bych vám něco řek, Švejku, ale nechci si kazit večeři,“ načež Švejk pronesl:</p>
			<p class="MLP-text para-style-override-1">„Já vám říkal, pane obrlajtnant, že co vám budu vypravovat, je něco strašně blbýho.“</p>
			<p class="MLP-text para-style-override-1">Nadporučík Lukáš máchl jen rukou a&#160;řekl:</p>
			<p class="MLP-text para-style-override-1">„Od vás jsem se už těch chytrostí dověděl.“</p>
			<p class="MLP-text para-style-override-1">„Každej nemůže bejt chytrej, pane obrlajtnant,“ řekl přesvědčivě Švejk, „ti hloupí musejí dělat výjimku, poněvadž kdyby byl každej chytrej, tak by bylo na světě tolik rozumu, že by z&#160;toho byl každej druhej člověk úplně blbej. Kdyby například, poslušně hlásím, pane obrlajtnant, znal každej zákony přírodní a&#160;doved by si vypočítat vzdálenosti nebeský, tak by jenom vobtěžoval svoje okolí, jako ňákej pan Čapek, kterej chodil ke Kalichu do hospody a&#160;v&#160;noci vždycky vyšel z&#160;výčepu na ulici, rozhlížel se po hvězdnatej vobloze, a&#160;když se vrátil, chodil vod jednoho k&#160;druhýmu a&#160;říkal: ‚Dneska krásně svítí Jupiter, ty nevíš, pacholku, ani, co máš nad hlavou. To jsou vzdálenosti, kdyby tě, lumpe, vystřelili z&#160;děla, tak bys tam rychlostí dělový kule letěl milióny a&#160;milióny let.‘ Bejval přitom tak sprostej, že potom vobyčejně vyletěl z&#160;hospody sám, vobyčejnou rychlostí elektrický tramvaje, asi tak, pane obrlajtnant, deset kilometrů za hodinu.&#160;– Nebo máme například, pane obrlajtnant, brabence…“</p>
			<p class="MLP-text para-style-override-1">Nadporučík Lukáš se vztyčil na pohovce a&#160;sepjal ruce:</p>
			<p class="MLP-text para-style-override-1">„Musím se divit sám sobě, že se s&#160;vámi vždycky, Švejku, bavím, znám vás přece, Švejku, takovou dobu&#160;–“</p>
			<p class="MLP-text para-style-override-1">Švejk kýval přitom souhlasně hlavou:</p>
			<p class="MLP-text para-style-override-1">„To je na zvyku, pane obrlajtnant, to leží právě v&#160;tom, že už se spolu dávno známe a&#160;že jsme spolu už něco toho prodělali. My už jsme toho spolu vytrpěli, a&#160;vždycky jsme přišli do toho jako slepej k&#160;houslím. Poslušně hlásím, pane obrlajtnant, že je to vosud. Co císař pán řídí, dobře řídí, von nás dal dohromady, a&#160;já si taky nic jinýho nepřeji, než abych vám moh bejt někdy hodně moc užitečným.&#160;– Nemáte hlad, pane obrlajtnant?“</p>
			<p class="MLP-text para-style-override-1">Nadporučík Lukáš, který se zatím opět natáhl na starou pohovku, řekl, že poslední otázka Švejkova je nejlepším rozuzlením trapné zábavy, aby se jen šel optat, co je s&#160;mináží. Bude rozhodně lepší, když se Švejk podívá trochu ven a&#160;opustí ho, poněvadž ty blbiny, které od něho slyší, unavují ho víc než celý pochod od Sanoku. Rád by na chvíli usnul, ale nemůže.</p>
			<p class="MLP-text para-style-override-1">„To dělají štěnice, pane obrlajtnant. To už je stará pověra, že faráři rodějí štěnice. Nikde nenajdete tolik štěnic jako na farách. Na faře v&#160;Horních Stodůlkách farář Zamastil napsal dokonce vo štěnicích celou knížku, voni po něm lezly i&#160;při kázání.“</p>
			<p class="MLP-text para-style-override-1">„Tak co jsem řek, Švejku, půjdete ke kuchyni, nebo ne?“</p>
			<p class="MLP-text para-style-override-1">Švejk odcházel a&#160;za ním z&#160;rohu jako stín po špičkách vyšel Baloun…</p>
			<p class="MLP-text-bez1radku--12-0 para-style-override-1">Když vyrazili ráno z&#160;Liskowiec na Starasol, Sambor, vezli s&#160;sebou v&#160;polní kuchyni nešťastnou krávu, která se ještě neuvařila. Bylo usneseno, že ji budou vařit po cestě a&#160;sní se, až bude odpočinek na půl cestě z&#160;Liskowiec na Starasol.</p>
			<p class="MLP-text para-style-override-1">Na cestu se mužstvu uvařila černá káva.</p>
			<p class="MLP-text para-style-override-1">Poručíka Duba táhli opět na sanitní dvojkolce, poněvadž mu po včerejšku bylo ještě hůř. Nejvíce s&#160;ním zkusil jeho sluha, který musel neustále běžet vedle dvojkolky, přičemž na něho poručík Dub stále křičel, že se o&#160;něho včera vůbec nic nestaral, a&#160;až přijdou na místo, že si to s&#160;ním spraví. Každou chvíli žádal, aby mu byla podána voda, kterou když vypil, opět ihned zvrátil.</p>
			<p class="MLP-text para-style-override-1">„Komu&#160;– čemu se smějete?“ křičel z&#160;dvojkolky. „Já vás naučím, vy si se mnou nehrajte, vy mne poznáte!“</p>
			<p class="MLP-text para-style-override-1">Nadporučík Lukáš jel na koni a&#160;měl vedle sebe ve společnosti Švejka, který kráčel bystře kupředu, jako by se nemohl dočkati toho okamžiku, kdy se srazí s&#160;nepřítelem. Přitom vypravoval:</p>
			<p class="MLP-text para-style-override-1">„To jste si všim, pane obrlajtnant, že někteří naši lidé jsou vopravdu jako mouchy? Nemají ani třicet kilo na zádech, a&#160;už to nemůžou vydržet. Voni by se jim měly dělat přednášky, jako nám je dělával nebožtík pan obrlajtnant Buchánek, kterej se zastřelil kvůli kauci, kterou si vybral na ženění vod svýho budoucího tchána a&#160;kterou von utratil s&#160;cizejma děvkama. Pak si zas vzal druhou kauci vod druhýho budoucího tchána, s&#160;tou už si ved víc hospodářsky, tu pomaloučku prohrával v&#160;kartách a&#160;holčičky nechal stranou. Taky mu to dlouho nevydrželo, takže musel sáhnout k&#160;třetímu budoucímu tchánovi vo kauci. Z&#160;tý třetí kauce si koupil koně, arabskýho hřebce, nečistokrevnýho…“</p>
			<p class="MLP-text para-style-override-1">Nadporučík Lukáš seskočil z&#160;koně.</p>
			<p class="MLP-text para-style-override-1">„Švejku,“ řekl hrozivým tónem, „jestli ještě budete mluvit o&#160;čtvrté kauci, tak vás shodím do příkopu.“</p>
			<p class="MLP-text para-style-override-1">Vyskočil opět na koně a&#160;Švejk vážně pokračoval:</p>
			<p class="MLP-text para-style-override-1">„Poslušně hlásím, pane obrlajtnant, že vo čtvrtý kauci nemůže být ani řeči, protože von se po třetí kauci zastřelil.“</p>
			<p class="MLP-text para-style-override-1">„Konečně,“ řekl nadporučík Lukáš.</p>
			<p class="MLP-text para-style-override-1">„Abychom tedy nezapomněli řeč,“ mluvil dál Švejk, „takový přednášky, jaký nám držel vždycky pan obrlajtnant Buchánek, když už na pochodu vojáci padali, měly by se podle mýho skromnýho názoru držet všemu mužstvu, jako von to dělával. Von udělal rast, shromáždil nás všechny jako kuřata kolem kvočny a&#160;začal nám vykládat: ‚Vy holomci, vy si vůbec nedovedete vážit, že mašírujete po zeměkouli, poněvadž jste taková nevzdělaná banda, že je to k&#160;blití, když se člověk na vás podívá, takhle vás nechat mašírovat po Slunci, kde člověk, kterej na naší bídný planetě má váhu šedesát kilo, váží přes sedumnáct set kilogramů, to byste chcípali, to by se vám to mašírovalo, kdybyste měli v&#160;teleti přes dvě stě osmdesát kilogramů, na tři metráky, a&#160;kvér by byl půldruhýho metrickýho centu těžkej. To byste hekali a&#160;vyplazovali jazyky jako uhoněný psi.‘</p>
			<p class="MLP-text para-style-override-1">Byl tam mezi námi jeden nešťastnej učitel, ten se vopovážil přihlásit se taky ke slovu: ‚S&#160;dovolením, pane obrlajtnant, na Měsíci váží šedesátikilogramovej člověk jenom třináct kilogramů. Na Měsíci by se nám to lepší mašírovalo, poněvadž naše tele by tam vážilo jenom čtyři kilogramy. Na Měsíci bychom se vznášeli a&#160;nemašírovali.‘ ‚To je hrozný,‘ povídá na to nebožtík pan obrlajtnant Buchánek, ‚ty si, chlape mizerná, loudíš vo facku, buď rád, že ti dám jenom vobyčejnou pozemskou facku, kdybych ti dal takovou tu měsíční, tak bys při své lehkosti letěl až někam na Alpy a&#160;rozplác by ses vo ně. Kdybych ti dal tu těžkou sluneční, tak by se na tobě mundúr proměnil na kaši a&#160;hlava by ti ulítla někam do Afriky.‘ Dal mu tedy tu vobyčejnou pozemskou facku, všetečka se dal do pláče a&#160;mašírovali jsme dál. Po celou dobu na marši brečel a&#160;mluvil vám, pane obrlajtnant, vo ňáký lidský důstojnosti, že se s&#160;ním zachází jako s&#160;ňákou němou tváří. Potom ho pan obrlajtnant poslal k&#160;raportu, zavřeli ho na čtrnáct dní a&#160;dosluhoval ještě šest neděl, ale nedosloužil je, poněvadž měl brůch a&#160;voni ho ňák nutili, aby se točil v&#160;kasárnách na hrazdě, a&#160;von to nevydržel a&#160;zemřel jako simulant v&#160;nemocnici.“</p>
			<p class="MLP-text para-style-override-1">„Je to opravdu zvláštní, Švejku,“ řekl nadporučík Lukáš, „že vy, jak jsem vám již kolikrát říkal, máte ve zvyku zvláštním způsobem zlehčovat důstojnický sbor.“</p>
			<p class="MLP-text para-style-override-1">„To nemám,“ s&#160;upřímností odpověděl Švejk. „Já vám chtěl jenom vyprávět, pane obrlajtnant, vo tom, jak dřív na vojně se lidi přiváděli sami do neštěstí. Von si ten člověk myslel, že je vzdělanější nežli ten pan obrlajtnant, chtěl ho s&#160;tím Měsícem snížit v&#160;očích manšaftu, a&#160;taky když dostal tu jednu pozemskou přes hubu, tak si vám tak všichni voddechli, nikoho to nemrzelo, navopak všichni měli radost, že pan obrlajtnant udělal takovej dobrej vtip s&#160;tou pozemskou fackou; tomu se říká zachráněná situace. Člověka musí hned něco napadnout, a&#160;je už dobře.</p>
			<p class="MLP-text para-style-override-1">Naproti karmelitánům v&#160;Praze měl, pane obrlajtnant, před lety krám s&#160;králíky a&#160;jiným ptactvem pan Jenom. Ten si udělal známost s&#160;dcerou knihaře Bílka. Pan Bílek, ten tý známosti nepřál a&#160;taky prohlásil veřejně v&#160;hospodě, že kdyby pan Jenom přišel žádat o&#160;ruku jeho dcery, že ho srazí ze schodou, že to svět neviděl. Pan Jenom se na to napil, a&#160;přece jen šel k&#160;panu Bílkovi, kterej ho v&#160;předsíni uvítal s&#160;velkým nožem, kterým ořezávají ořízku, který vypadá jako žabikuch. Zařval na něho, cože tu chce, a&#160;vtom se vám milej pan Jenom upšouk tak silně, až se pendlovky na stěně zastavily. Pan Bílek se dal do smíchu, hned mu podal ruku a&#160;byl jen samé: ‚Račte dále, pane Jenom&#160;– račte se posadit&#160;– snad jste se nepokakal&#160;– vždyť já nejsem tak zlej člověk, je pravda, že jsem vás chtěl vyhodit, ale teď vidím, že jste docela příjemný pán, vy jste člověk originál. Jsem knihař, pročet jsem mnoho románů a&#160;povídek, ale v&#160;žádnej knížce jsem nečet, že by se ženich takhle představoval.‘ Smál se přitom, až se za břicho popadal, a&#160;povídal s&#160;náramnou radostí, že mu to připadá, jako by se znali vod narození, jako by to byli rodní bratři, snášel mu hned doutník, poslal pro pivo, pro taliány, zavolal ženu, představil jí ho se všema podrobnostma toho upšouknutí. Ta si vodplivla a&#160;šla pryč. Potom zavolal na dceru a&#160;povídá jí: ‚Tenhle pán přišel požádat o&#160;tvoji ruku za takovejch a&#160;takovejch okolností.‘ Dcera se dala hned do pláče a&#160;prohlásila, že ho nezná, že ho nechce ani vidět, tak nezbejvalo nic jinýho, než aby vobá vypili pivo a&#160;snědli taliány a&#160;rozešli se. Potom pan Jenom měl ještě vostudu v&#160;tej hospodě, kam chodil pan Bílek, a&#160;nakonec se všude po celej čtvrti mu jinak neříkalo než ‚posránek Jenom‘ a&#160;všude si vypravovali, jak chtěl zachránit situaci.</p>
			<p class="MLP-text para-style-override-1">Život lidský, poslušně hlásím, pane obrlajtnant, je tak složitej, že samotnej život člověka je proti tomu hadr.</p>
			<p class="MLP-text para-style-override-1">K&#160;nám, do hospody ke ‚Kalichu‘ na Bojišti, chodíval ještě před válkou jeden policejní nadstrážník, nějakej pan Hubička, a&#160;jeden pan redaktor, kterej sbíral zlámaný nohy, přejetý lidi, sebevrahy a&#160;dával je do novin. To byl tak veselej pán, že bejval víc na policejní vachcimře než ve svý redakci. Ten jednou vopil toho pana nadstrážníka Hubičku a&#160;proměnili si šaty v&#160;kuchyni, takže nadstrážník byl v&#160;civilu a&#160;z&#160;pana redaktora stal se policejní nadstrážník, jenom si ještě zakryl číslo revolveru a&#160;vydal se do Prahy na patrolu. V&#160;Resslový ulici, za bejvalou Svatováclavskou trestnicí, potkal v&#160;nočním tichu staršího pána v&#160;cylindru a&#160;v&#160;kožichu, kterej šel zavěšen se starší paní v&#160;kožešinovém plášti. Voba spěchali domů a&#160;nepromluvili ani slova. Von na ně vypad a&#160;zařval tomu pánovi do ucha: ‚Neřvete tolik, nebo vás předvedu!‘ Představte si, pane obrlajtnant, to jejich leknutí. Marně mu vykládali, že to bude asi nějaká mejlka, poněvadž voba jedou z&#160;hostiny u&#160;pana místodržitele. Ekvipáž že je dovezla až za Národní divadlo a&#160;nyní že se chtí provětrat a&#160;bydlí nedaleko, na Moráni, on že je vrchní místodržitelskej rada s&#160;chotí. ‚Vy mě nebudete bulíkovat,‘ rozeřval se dál na něho převlečený redaktor, ‚to se musíte stydět, když jste, jak vy říkáte, nějakej vrchní místodržitelskej rada a&#160;chováte se přitom jako kluk. Já vás pozoruju už moc dlouho, jak jste třískal holí do roló všech krámů, který vám byly na cestě, a&#160;při tom vám vaše, jak vy říkáte, choť pomáhala.‘ ‚Vždyť já žádnou hůl, jak vidíte, nemám. To snad byl někdo před náma.‘ ‚Bodejť byste ji měl,‘ povídá na to převlečenej redaktor, ‚když jste ji přerazil, jak jsem viděl, támhle za rohem o&#160;jednu bábu, která chodí po hospodách s&#160;pečenejma bramborama a&#160;kaštanama.‘ Ta paní už ani plakat nemohla a&#160;pan vrchní místodržitelský rada rozčílil se tak, že začal mluvit něco vo sprosťáctví, načež byl zatčen a&#160;předveden k&#160;nejbližší patrole v&#160;rajónu komisařství v&#160;Salmově ulici, které řekl převlečený redaktor, aby ten párek odvedli na komisařství, on že je od Sv.&#160;Jindřicha a&#160;byl za služební cestou na Vinohradech, oba dopadl při rušení nočního klidu, při noční rvačce, a&#160;zároveň že ještě spáchali přestupek urážky stráže. On že si vyřídí svou věc na komisařství u&#160;Sv.&#160;Jindřicha a&#160;za hodinu že přijde na komisařství do Salmovky. Tak je voba patrola vodtáhla s&#160;sebou, kde seděli až do rána a&#160;čekali na toho nadstrážníka, který zatím voklikama se vrátil ke ‚Kalichu‘ na Bojišti, tam vzbudil nadstrážníka Hubičku a&#160;se vší šetrností mu sdělil, co se stalo a&#160;jaký bude z&#160;toho vyšetřování, jestli nebude držet hubu…“</p>
			<p class="MLP-text para-style-override-1">Nadporučík Lukáš zdál se být již unaven rozhovorem, nežli však pobídl koně ke klusu, aby předhonil předvoj, řekl k&#160;Švejkovi:</p>
			<p class="MLP-text para-style-override-1">„Kdybyste mluvil až do večera, tak to bude čím dál blbější.“</p>
			<p class="MLP-text para-style-override-1">„Pane obrlajtnant,“ volal za odjíždějícím nadporučíkem Švejk, „nepřejete si vědět, jak to skončilo?“</p>
			<p class="MLP-text para-style-override-1">Nadporučík Lukáš přidal do trysku.</p>
			<p class="MLP-text para-style-override-1">Stav poručíka Duba se tak zlepšil, že vylezl ze sanitní dvojkolky, shromáždil vedle sebe celý štáb kumpanie a&#160;jako v&#160;mátohách jal se je poučovat. Měl k&#160;nim ohromně dlouhou řeč, která všechny více tížila nežli munice a&#160;ručnice.</p>
			<p class="MLP-text para-style-override-1">Byla to směs různých podobenství.</p>
			<p class="MLP-text para-style-override-1">Začal:</p>
			<p class="MLP-text para-style-override-1">„Láska vojáků k&#160;pánům důstojníkům činí neuvěřitelné oběti možnými, a&#160;na tom nezáleží, a&#160;naopak, není-li tato láska ve vojákovi vrozena, musí se vynutit. V&#160;civilním životě nucená láska jednoho k&#160;druhému, řekněme školníka k&#160;profesorskému sboru, tak dlouho vydrží jako moc vnější, která ji vynucuje, na vojně však vidíme pravý opak, poněvadž nesmí důstojník povolit vojákovi ani toho sebemenšího uvolnění oné lásky, která poutá vojáka k&#160;jeho představenému. Tato láska není jenom obyčejnou láskou, ale je to vlastně úcta, strach a&#160;disciplína.“</p>
			<p class="MLP-text para-style-override-1">Švejk po celou tu dobu šel vedle po levé straně, a&#160;jak poručík Dub mluvil, byl neustále k&#160;němu obličejem otočen rechtsšaut.</p>
			<p class="MLP-text para-style-override-1">Poručík Dub zprvu toho jaksi nepozoroval a&#160;pokračoval dál v&#160;řeči:</p>
			<p class="MLP-text para-style-override-1">„Tato disciplína a&#160;povinnost poslušenství, povinná láska vojína k&#160;důstojníkovi jeví velikou stručnost, poněvadž poměr mezi vojákem a&#160;důstojníkem jest zcela jednoduchý: jeden poslouchá, druhý poroučí. Již dávno jsme četli v&#160;knihách o&#160;vojenském umění, že vojenský lakonismus, vojenská jednoduchost je právě tou ctností, kterou si má osvojiti každý voják, milující, chtěj nechtěj, svého představeného, který v&#160;jeho očích musí být pro něho největším, hotovým, vykrystalizovaným předmětem pevné a&#160;dokonalé vůle.“</p>
			<p class="MLP-text para-style-override-1">Nyní teprve zpozoroval Švejkův rechtsšaut, jak ho sleduje, bylo mu to strašně nepříjemné, poněvadž vyciťoval jaksi najednou sám, že se ve své řeči nějak zaplétá a&#160;že nemůže nikam vyjet z&#160;toho úvozu lásky vojína k&#160;představenému, proto se rozkřikl na Švejka:</p>
			<p class="MLP-text para-style-override-1">„Co na mne čumíš jako tele na nová vrata?“</p>
			<p class="MLP-text para-style-override-1">„Dle rozkazu, poslušně hlásím, pane lajtnant, vy jste mě ráčil sám jednou upozornit, že když mluvíte, že mám svým zrakem sledovati vaše ústa. Poněvadž každej vojín musí vyplniti rozkazy svého představeného a&#160;zapamatovati si je i&#160;pro všechny budoucí časy, byl jsem k&#160;tomu nucen.“</p>
			<p class="MLP-text para-style-override-1">„Dívej se,“ křičel poručík Dub, „na druhou stranu, jenom se, ty pitomej chlape, nedívej na mne, víš že to nemám rád, že to nesnesu, když tě vidím, já si tak na tebe zasednu…“</p>
			<p class="MLP-text para-style-override-1">Švejk udělal hlavou obrat nalevo a&#160;kráčel tak dál vedle poručíka Duba tak strnule, že poručík Dub vykřikl:</p>
			<p class="MLP-text para-style-override-1">„Kam se to koukáš, když s&#160;tebou mluvím?“</p>
			<p class="MLP-text para-style-override-1">„Poslušně hlásím, pane lajtnant, že jsem dle vašeho rozkazu linksšaut.“</p>
			<p class="MLP-text para-style-override-1">„Ach,“ vzdychl si poručík Dub, „s&#160;tebou je kříž. Koukej se přímo před sebe a&#160;mysli si o&#160;sobě: ‚Já jsem takový hlupák, že mě nebude žádná škoda.‘ Pamatuješ si to?“</p>
			<p class="MLP-text para-style-override-1">Švejk hleděl před sebe a&#160;řekl:</p>
			<p class="MLP-text para-style-override-1">„Poslušně hlásím, pane lajtnant, mám na tohle odpovědít?“</p>
			<p class="MLP-text para-style-override-1">„Co si to dovoluješ,“ zařval na něho poručík Dub. „Jak to se mnou mluvíš, co si tím myslíš?“</p>
			<p class="MLP-text para-style-override-1">„Poslušně hlásím, pane lajtnant, že si tím myslím jenom na ten váš rozkaz na jedný stanici, kde jste mě káral, abych vůbec nevodpovídal, když vy ukončíte řeč.“</p>
			<p class="MLP-text para-style-override-1">„Máš tedy ze mě strach,“ řekl rozradostněle poručík Dub, „ale ještě jsi mě nepoznal. Přede mnou se třásli jiní lidé, nežli jsi ty, pamatuj si to. Dovedl jsem zkrotit jiné chlapíky, proto drž hubu a&#160;zůstaň hezky vzadu, abych tě neviděl!“</p>
			<p class="MLP-text para-style-override-1">Tak Švejk zůstal vzadu u&#160;sanity a&#160;jel pohodlně s&#160;dvojkolkou až na místo určené k&#160;odpočinku, kde konečně všichni se dočkali polévky a&#160;masa z&#160;nešťastné krávy.</p>
			<p class="MLP-text para-style-override-1">„Tu krávu měli naložit alespoň na čtrnáct dní do octa, a&#160;když už ne tu krávu, tak toho člověka, kterej ji kupoval,“ prohlásil Švejk.</p>
			<p class="MLP-text para-style-override-1">Od brigády přicválal na koni kurýr s&#160;novým rozkazem pro 11.&#160;kum­panii, že maršrúta se mění na Felštýn, Wojalyče a&#160;Sambor nechat stranou, neboť tam není možno ubytovat kumpanii, poněvadž jsou tam dva poznaňské pluky.</p>
			<p class="MLP-text para-style-override-1">Nadporučík Lukáš učinil okamžité dispozice. Účetní šikovatel Vaněk se Švejkem vyhledají pro kumpanii nocleh ve Felštýně.</p>
			<p class="MLP-text para-style-override-1">„Ne abyste, Švejku, něco proved na cestě,“ upozorňoval ho nadporučík Lukáš. „Hlavně chovejte se slušně k&#160;obyvatelstvu!“</p>
			<p class="MLP-text para-style-override-1">„Poslušně hlásím, pane obrlajtnant, že se vynasnažím. Měl jsem sice vošklivej sen, když jsem si trochu k&#160;ránu zdříml. Zdálo se mně vo neckách, který tekly přes celou noc na chodbě v&#160;domě, kde jsem bydlel, až vytekly a&#160;promočily strop u&#160;pana domácího, kterej mně hned ráno dal vejpoveď. Von byl už, pane obrlajtnant, takovej případ ve skutečnosti; v&#160;Karlíně, za viaduktem…“</p>
			<p class="MLP-text para-style-override-1">„Dejte nám pokoj, Švejku, s&#160;vašimi hloupými řečmi a&#160;dívejte se raději s&#160;Vaňkem na mapu, kudy máte jít. Tak tady vidíte ty vesnice. Od téhle vesnice dáte se napravo k&#160;říčce a&#160;podél toku říčky až zas k&#160;nejbližší vesnici, a&#160;odtamtud, kde vlévá se do ní první potok, který vám bude po pravé ruce, dáte se polní cestou nahoru, přesně na sever, a&#160;nikam jinam nemůžete zabloudit než do Felštýna! Pamatujete si to?“</p>
			<p class="MLP-text para-style-override-1">Švejk vydal se tedy s&#160;účetním šikovatelem Vaňkem podle marš­rúty.</p>
			<p class="MLP-text para-style-override-1">Bylo po poledni; krajina těžce oddychovala ve vedru a&#160;špatně zaházené jámy s&#160;pochovanými vojáky vydávaly hnilobný zápach. Přišli do krajiny, kde byly svedeny boje na postupech k&#160;Přemyslu a&#160;kde strojními puškami byly skoseny celé batalióny. V&#160;malých lesících u&#160;říčky bylo znát řádění artilérie. Na velkých plochách a&#160;úbočích čněly místy místo stromů jakési pahýly ze země a&#160;tuto poušť brázdily zákopy.</p>
			<p class="MLP-text para-style-override-1">„Tady to vypadá jinak než u&#160;Prahy,“ řekl Švejk, aby přerušil mlčení.</p>
			<p class="MLP-text para-style-override-1">„U&#160;nás už máme po žních,“ řekl účetní šikovatel Vaněk. „Na Kralupsku začínáme nejdřív.“</p>
			<p class="MLP-text para-style-override-1">„Tady bude po válce moc dobrá ouroda,“ řekl po chvilce Švejk. „Nebudou si tu muset kupovat kostní moučku, to je moc výhodný pro rolníky, když jim na poli zpráchniví celej regiment; je to zkrátka vobživa. Jenom vo jedno mám starost, aby ti rolníci nedali se vod nikoho nabulíkovat a&#160;neprodávali ty kosti vojáků zbytečně na špódium do cukrovarů.</p>
			<p class="MLP-text para-style-override-1">To bejval v&#160;karlínskejch kasárnách obrlajtnant Holub, ten byl tak učenej, že ho všichni u&#160;kumpanie považovali za blba, poněvadž von kvůli svý učenosti se nenaučil nadávat na vojáky a&#160;vo všem jenom rozjímal z&#160;vědeckýho stanoviska. Jednou mu vojáci hlásili, že vyfasovanej komisárek není k&#160;žrádlu. Jinej oficír by se rozčílil nad takovou drzostí, ale von né, von zůstal klidnej, neřek nikomu ani prase, ani svině, ani nedal nikomu přes držku. Svolal jenom všechny svoje maníky a&#160;povídá jim svým takovým příjemným hlasem: ‚Předně si, vojáci, musíte uvědomit, že kasárna nejsou žádnej delikatessenhandlung, abyste tam mohli vybírat marinovaný ouhoře, volejový rybičky a&#160;vobložený chlebíčky. Každej voják má bejt tak inteligentním, aby sežral bez reptání všechno, co vyfasuje, a&#160;musí mít v&#160;sobě tolik disciplíny, aby se nepozastavoval nad kvalitou toho, co má sežrat. Představte si, vojáci, že by byla vojna. Tej zemi, do který vás po bitvě pochovají, je to úplně lhostejný, jakým komisárkem jste se před svou smrtí napráskli. Vona vás matička země rozloží a&#160;sežere i&#160;s&#160;botama. Ve světě se nic nemůže ztratit, z&#160;vás vyroste, vojáci, zas nový vobilí na komisárky pro nový vojáky, kteří třeba zas, jako vy, nebudou spokojený, půjdou si stěžovat a&#160;narážejí na někoho, kterej je dá zavřít až do aleluja, poněvadž má na to právo. Teď jsem vám to, vojáci, všechno pěkně vysvětlil, a&#160;nemusím vám snad víckrát připomínat, že kdo si bude příště stěžovat, že si toho bude moc vážit, až bude zas na božím světle.‘ ‚Kdyby nám aspoň nadával,‘ říkali vojáci mezi sebou a&#160;všechny ty jemnosti v&#160;přednáškách pana obrlajtnanta je hrozně mrzely.</p>
			<p class="MLP-text para-style-override-1">Tak mě jednou zvolili z&#160;kumpačky, abych mu to jako řek, že ho všichni mají rádi a&#160;že to není žádná vojna, když nenadává. Tak jsem šel k&#160;němu do bytu a&#160;prosil jsem ho, aby zanechal všeho vostejchání, vojna že má bejt jako řemen, vojáci že jsou zvyklí na to, aby se jim každej den připomínalo, že jsou psi a&#160;prasata, jinak že ztrácejí úctu k&#160;svým představeným. Von se napřed bránil, mluvil něco vo inteligenci, vo tom, že se dnes už nesmí sloužit pod rákoskou, ale nakonec si přeci dal říct, nafackoval mně a&#160;vyhodil mě ze dveří, aby stoupla jeho vážnost. Když jsem voznámil výsledek svýho vyjednávání, měli všichni z&#160;toho velkou radost, ale von jim to zas zkazil hned druhej den. Přijde ke mně a&#160;přede všema povídá: ‚Švejku, já jsem se včera přenáhlil, tady máte zlatku a&#160;napijte se na moje zdraví. S&#160;vojskem se musí umět zacházet.‘“</p>
			<p class="MLP-text para-style-override-1">Švejk se rozhlédl po krajině.</p>
			<p class="MLP-text para-style-override-1">„Myslím,“ řekl, „že jdeme špatně. Pan obrlajtnant nám to přece dobře vysvětloval. Máme jít nahoru, dolů, potom nalevo a&#160;napravo, pak zas napravo, potom nalevo&#160;– a&#160;my jdeme pořád rovně. Nebo už jsme to všechno prodělali mimochodem mezi řečí? Já rozhodně tady vidím před sebou dvě cesty k&#160;tomu Felštýnu. Já bych navrhoval, abychom se teď dali po tej cestě nalevo.“</p>
			<p class="MLP-text para-style-override-1">Účetní šikovatel Vaněk, jak už to bývá zvykem, když se dva octnou na křižovatce, počal tvrdit, že se musí jít napravo.</p>
			<p class="MLP-text para-style-override-1">„Ta moje cesta,“ řekl Švejk, „je pohodlnější nežli ta vaše. Já půjdu podél potůčka, kde rostou pomněnky, a&#160;vy se budete flákat někde suchopárem. Já se držím toho, co nám řekl pan obrlajtnant, že vůbec nemůžeme zabloudit, a&#160;když nemůžem zabloudit, tak co bych lez někam do kopce; půjdu pěkně po lukách a&#160;dám si kvíteček za čepici a&#160;natrhám celou kytici pro pana obrlajtnanta. Ostatně se můžeme přesvědčit, kdo z&#160;nás má pravdu, a&#160;doufám, že se tady rozejdem jako dobří kamarádi. Tady je taková krajina, že všechny cesty musejí vést do toho Felštýna.“</p>
			<p class="MLP-text para-style-override-1">„Neblázněte, Švejku,“ řekl Vaněk, „tady právě podle mapy musíme jít, jak říkám, napravo.“</p>
			<p class="MLP-text para-style-override-1">„Mapa se taky může mejlit,“ odpověděl Švejk, sestupuje do údolí potoka. „Jednou šel uzenář Křenek z&#160;Vinohrad podle plánu města Prahy od ‚Montágů‘ na Malé Straně domů v&#160;noci na Vinohrady a&#160;dostal se až k&#160;ránu do Rozdělova u&#160;Kladna, kde ho našli celýho zkřehlýho k&#160;ránu v&#160;žitě, kam upad únavou. Když si tedy nedáte říct, pane rechnungsfeldvébl, a&#160;máte svou hlavu, tak se holt musíme rozejít a&#160;sejdeme se až na místě ve Felštýně. Podívají se jenom na hodinky, abychom věděli, kdo tam bude dřív. A&#160;kdyby jim snad hrozilo nějaký nebezpečí, tak jen vystřelejí do vzduchu, abych věděl, kde jsou.“</p>
			<p class="MLP-text para-style-override-1">Odpůldne Švejk došel k&#160;malému rybníku, kde se setkal s&#160;jedním uprchlým ruským zajatcem, který se tu koupal a&#160;při spatření Švejka dal se nahý, jak vylezl z&#160;vody, na útěk.</p>
			<p class="MLP-text para-style-override-1">Švejk byl zvědav, jak asi by mu slušela ruská uniforma, která se zde válela pod vrbičkama, svlékl svou a&#160;oblékl si ruskou uniformu nešťastného nahého zajatce, který utekl od transportu ubytovaného ve vesnici za lesem. Švejk přál si, aby sebe viděl důkladně zrcadlit ve vodě, proto chodil tak dlouho po hrázi rybníka, až ho tam našla patrola polního četnictva, která hledala ruského zběha. Byli to Maďaři a&#160;Švejka přes jeho protesty odtáhli na etapu v&#160;Chyrówě, kde ho zařadili do transportu ruských zajatců určených pracovat na opravě železniční trati směrem ku Přemyslu.</p>
			<p class="MLP-text--0-12 para-style-override-1">Všechno to se zběhlo tak rychle, že teprve druhý den Švejk si uvědomil situaci a&#160;napsal na bílou zeď školní světnice, kde ubytovali část zajatců, kouskem oharku ze dříví:</p>
			<p class="MLP-dopis-bez1radku--I para-style-override-1">Zde spal Josef Švejk z&#160;Prahy, kompanieordonanc 11.&#160;marškumpačky 91.&#160;regimentu, který jako kvartýrmachr upadl omylem do rakouského zajetí pod Felštýnem.</p>
		</div>
</body>
</html>