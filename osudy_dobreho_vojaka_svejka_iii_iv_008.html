<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="3. Z&nbsp;Hatvanu na hranice Haliče">
    <meta name="apple-mobile-web-app-capable" content="yes">
    <title>3. Z&nbsp;Hatvanu na hranice Haliče</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="5">
    <link rel="prev" href="./osudy_dobreho_vojaka_svejka_iii_iv_007.html">
    <link rel="next" href="./osudy_dobreho_vojaka_svejka_iii_iv_009.html">
    <link rel="self" href="osudy_dobreho_vojaka_svejka_iii_iv_008.html">
    <meta name="identifier" content="hasek-osudy-dobreho-vojaka-svejka-za-svetove-valky-iiiiv-bbeb9e6">
    <meta name="role" content="chapter">
  </head>
  <body data-nb-words="15021" data-nb-chars="91700" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./osudy_dobreho_vojaka_svejka_iii_iv_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="7" data-nb-chars="27">
          <ol start="3"><span class="idea" data-nb-ref-number="1" id="idea1" data-nb-words="5" data-nb-chars="27"><li>Z&nbsp;Hatvanu na hranice Haliče</li></span>
            <span class="idea" data-nb-ref-number="2" id="idea2" data-nb-words="1" data-nb-chars="0"></span>
          </ol>
          <span class="idea" data-nb-ref-number="3" id="idea3" data-nb-words="1" data-nb-chars="0"></span>
        </h1>
        <p class="chunk" data-nb-ref-number="2" id="chunk2" data-nb-words="106" data-nb-chars="666"><span class="idea" data-nb-ref-number="4" id="idea4" data-nb-words="106" data-nb-chars="666">Po&nbsp;celou dobu železniční přepravy bataliónu, který měl sklízet válečnou slávu, až&nbsp;projde pěšky od&nbsp;Laborce východní Haličí na&nbsp;front, vedly se&nbsp;ve&nbsp;vagónu, kde byl jednoroční dobrovolník a&nbsp;Švejk, opět podivné řeči, víceméně velezrádného obsahu, v&nbsp;menším měřítku, ale můžeme říct povšechně, dělo se&nbsp;tak i&nbsp;v&nbsp;jiných vagónech, ba&nbsp;i&nbsp;ve štábním vagónu panovala jakási nespokojenost, poněvadž ve&nbsp;Füzesabony přišel rozkaz po&nbsp;armádě od&nbsp;pluku, ve&nbsp;kterém se&nbsp;porce vína snižovala důstojníkům o&nbsp;jednu osminku litru. Ovšem že&nbsp;přitom nebylo zapomenuto na&nbsp;mužstvo, kterému se&nbsp;snižovala dávka sága o&nbsp;jeden dekagram na&nbsp;muže, což bylo tím záhadnějším, že&nbsp;nikdo nikdy na&nbsp;vojně sága neviděl.</span></p>
        <p class="chunk" data-nb-ref-number="3" id="chunk3" data-nb-words="35" data-nb-chars="198"><span class="idea" data-nb-ref-number="5" id="idea5" data-nb-words="35" data-nb-chars="198">Nicméně bylo to&nbsp;třeba oznámiti účetnímu šikovateli Bautanzlovi, který se&nbsp;tím cítil strašně uražen a&nbsp;okraden, což vyjádřil také tím, že&nbsp;ságo je&nbsp;dnes vzácná věc a&nbsp;že by&nbsp;za&nbsp;kilo dostal aspoň osm korun.</span></p>
        <p class="chunk" data-nb-ref-number="4" id="chunk4" data-nb-words="56" data-nb-chars="337"><span class="idea" data-nb-ref-number="6" id="idea6" data-nb-words="56" data-nb-chars="337">Ve&nbsp;Füzesabony přišlo se&nbsp;také na&nbsp;to, že&nbsp;jedna kumpanie ztratila polní kuchyni, poněvadž konečně se&nbsp;měl na&nbsp;této stanici vařit guláš s&nbsp;bramborama, na&nbsp;který kladl velký důraz latrinengenerál. Pátráním vyšlo najevo, že&nbsp;nešťastná polní kuchyně vůbec s&nbsp;sebou z&nbsp;Brucku nejela a&nbsp;že asi dodnes tam někde stojí za&nbsp;barákem 186, opuštěná a&nbsp;vychladlá.</span></p>
        <p class="chunk" data-nb-ref-number="5" id="chunk5" data-nb-words="36" data-nb-chars="211"><span class="idea" data-nb-ref-number="7" id="idea7" data-nb-words="36" data-nb-chars="211">Kuchyňský personál patřící k&nbsp;té polní kuchyni byl totiž den před odjezdem zavřen na&nbsp;hauptvaše pro bujné chování ve&nbsp;městě a&nbsp;dovedl si&nbsp;to&nbsp;tak zařídit, že&nbsp;seděl ještě dál, když už&nbsp;jeho marškumpačka projížděla Uhry.</span></p>
        <p class="chunk" data-nb-ref-number="6" id="chunk6" data-nb-words="87" data-nb-chars="522"><span class="idea" data-nb-ref-number="8" id="idea8" data-nb-words="87" data-nb-chars="522">Kumpanie bez kuchyně byla tedy přidělena k&nbsp;druhé polní kuchyni, což se&nbsp;neobešlo ovšem bez hádky, poněvadž mezi přiděleným mužstvem z&nbsp;obou kumpanií ku&nbsp;škrábání bramborů došlo k&nbsp;takovým kontroverzím, že&nbsp;jedni druhým tvrdili, že&nbsp;nejsou taková hovada, aby se&nbsp;dřeli na&nbsp;druhého. Nakonec se&nbsp;vlastně ukázalo, že&nbsp;s&nbsp;tím gulášem s&nbsp;bramborama je&nbsp;to&nbsp;vlastně manévr, aby si&nbsp;vojáci zvykli na&nbsp;to, až&nbsp;v&nbsp;poli před nepřítelem bude se&nbsp;vařit guláš, najednou přijde rozkaz „Alles zurück!“, guláš z&nbsp;kotlů se&nbsp;vyleje a&nbsp;žádný nedostane ani líznout.</span></p>
        <p class="chunk" data-nb-ref-number="7" id="chunk7" data-nb-words="85" data-nb-chars="468"><span class="idea" data-nb-ref-number="9" id="idea9" data-nb-words="85" data-nb-chars="468">Tohle byla tedy jakási průprava, ne&nbsp;tak do&nbsp;důsledků tragická, ale přece jen poučná. Když totiž se&nbsp;měl již guláš rozdávat, přišel rozkaz „Do vagónů!“ a&nbsp;už se&nbsp;jelo na&nbsp;Miškovec. Ani tam se&nbsp;nerozdal guláš, poněvadž na&nbsp;trati stál vlak s&nbsp;ruskými vagóny, proto se&nbsp;mužstvo nepustilo ven z&nbsp;vagónů a&nbsp;ponechalo se&nbsp;mužstvu volné pole k&nbsp;fantazii, že&nbsp;se&nbsp;bude guláš rozdávat, až&nbsp;se&nbsp;vyleze už&nbsp;v&nbsp;Haliči z&nbsp;vlaku, kde bude uznán guláš zkysaným, k&nbsp;požívání neschopným, a&nbsp;pak že&nbsp;se&nbsp;vyleje.</span></p>
        <p class="chunk" data-nb-ref-number="8" id="chunk8" data-nb-words="39" data-nb-chars="214"><span class="idea" data-nb-ref-number="10" id="idea10" data-nb-words="39" data-nb-chars="214">Potom vezli guláš dál na&nbsp;Tiszalök, Zombor, a&nbsp;když už&nbsp;nikdo nečekal, že&nbsp;se&nbsp;bude guláš rozdávat, zastavil se&nbsp;vlak v&nbsp;Novém Městě pod Šiatorem, kde se&nbsp;znova rozdělal oheň pod kotli, guláš se&nbsp;ohřál a&nbsp;byl konečně rozdán.</span></p>
        <p class="chunk" data-nb-ref-number="9" id="chunk9" data-nb-words="35" data-nb-chars="214"><span class="idea" data-nb-ref-number="11" id="idea11" data-nb-words="35" data-nb-chars="214">Stanice byla přeplněna, měly být napřed odeslány dva vlaky s&nbsp;municí, za&nbsp;nimi dva ešalony dělostřelectva a&nbsp;vlak s&nbsp;pontonovými oddíly. Vůbec možno říct, že&nbsp;zde se&nbsp;shromáždily vlaky s&nbsp;trupy všech možných částí armády.</span></p>
        <p class="chunk" data-nb-ref-number="10" id="chunk10" data-nb-words="55" data-nb-chars="351"><span class="idea" data-nb-ref-number="12" id="idea12" data-nb-words="55" data-nb-chars="351">Za&nbsp;nádražím měli honvédhusaři v&nbsp;parádě dva polské židy, kterým vyrabovali nůši s&nbsp;kořalkou, a&nbsp;nyní místo platu, v&nbsp;dobré náladě, bili je&nbsp;po&nbsp;hubě, což patrně měli dovoleno, poněvadž docela blízko stál jejich rytmistr a&nbsp;příjemně se&nbsp;na&nbsp;celou scénu usmíval, zatímco za&nbsp;skladištěm několik jiných honvédhusarů sahalo pod sukně černookým dceruškám bitých židů.</span></p>
        <p class="chunk" data-nb-ref-number="11" id="chunk11" data-nb-words="50" data-nb-chars="312"><span class="idea" data-nb-ref-number="13" id="idea13" data-nb-words="50" data-nb-chars="312">Byl zde též vlak s&nbsp;oddělením aeroplánů. Na&nbsp;druhých kolejích stály na&nbsp;vagónech tytéž předměty jako aeroplány a&nbsp;děla, jenže v&nbsp;rozbitém stavu. Byly to&nbsp;podstřelené létací stroje, roztrhané hlavně haubic. Zatímco všechno svěží a&nbsp;nové jelo tam nahoru, tyhle zbytky slávy jely do&nbsp;vnitrozemí k&nbsp;opravám a&nbsp;k&nbsp;rekonstrukcím.</span></p>
        <p class="chunk" data-nb-ref-number="12" id="chunk12" data-nb-words="43" data-nb-chars="255"><span class="idea" data-nb-ref-number="14" id="idea14" data-nb-words="43" data-nb-chars="255">Poručík Dub ovšem vojákům, kteří se&nbsp;kolem rozbitých děl a&nbsp;aeroplánů shromáždili, vykládal, že&nbsp;je&nbsp;to&nbsp;válečná kořist, a&nbsp;také zpozoroval, že&nbsp;kousek dál stojí opět ve&nbsp;skupině Švejk a&nbsp;něco vykládá. Přiblížil se&nbsp;tedy k&nbsp;tomu místu a&nbsp;slyšel rozšafný hlas Švejkův:</span></p>
        <p class="chunk" data-nb-ref-number="13" id="chunk13" data-nb-words="59" data-nb-chars="307"><span class="idea" data-nb-ref-number="15" id="idea15" data-nb-words="59" data-nb-chars="307">„Aťsi se&nbsp;to&nbsp;vezme, jak chce, je&nbsp;to&nbsp;přece jen válečná kořist. Vono je&nbsp;to&nbsp;sice na&nbsp;první pohled vošemetný, když tady někdo čte na&nbsp;lafetě K.&nbsp;u&nbsp;k. Artilleriedivision. Ale vono to&nbsp;bude asi tak, že&nbsp;to&nbsp;dělo padlo do&nbsp;rukou Rusů a&nbsp;my jsme si&nbsp;ho&nbsp;museli zas nazpět vydobýt, a&nbsp;taková kořist je&nbsp;mnohem cennější, poněvadž…</span></p>
        <p class="chunk" data-nb-ref-number="14" id="chunk14" data-nb-words="61" data-nb-chars="384"><span class="idea" data-nb-ref-number="16" id="idea16" data-nb-words="61" data-nb-chars="384">Poněvadž,“ řekl slavnostně, když zpozoroval poručíka Duba, „nepříteli se&nbsp;nesmí nechat nic v&nbsp;rukou. To&nbsp;máte jako s&nbsp;Přemyšlem nebo s&nbsp;tím vojákem, kerýmu při gefechtu vytrh nepřítel feldflašku. To&nbsp;bylo ještě za&nbsp;napoleonských válek a&nbsp;ten voják v&nbsp;noci odebral se&nbsp;do&nbsp;nepřátelskýho ležení a&nbsp;přines si&nbsp;zas feldflašku nazpátek a&nbsp;vydělal ještě přitom, poněvadž nepřítel na&nbsp;noc fasoval kořalku.“</span></p>
        <p class="chunk" data-nb-ref-number="15" id="chunk15" data-nb-words="4" data-nb-chars="23"><span class="idea" data-nb-ref-number="17" id="idea17" data-nb-words="4" data-nb-chars="23">Poručík Dub řekl pouze:</span></p>
        <p class="chunk" data-nb-ref-number="16" id="chunk16" data-nb-words="11" data-nb-chars="65"><span class="idea" data-nb-ref-number="18" id="idea18" data-nb-words="11" data-nb-chars="65">„Koukejte, ať&nbsp;už&nbsp;zmizíte, Švejku, ať&nbsp;vás zde už&nbsp;podruhé nevidím!“</span></p>
        <p class="chunk" data-nb-ref-number="17" id="chunk17" data-nb-words="43" data-nb-chars="256"><span class="idea" data-nb-ref-number="19" id="idea19" data-nb-words="43" data-nb-chars="256">„Dle rozkazu, pane lajtnant.“ A&nbsp;Švejk odcházel k&nbsp;druhé skupině vagónů, a&nbsp;kdyby ho&nbsp;byl poručík Dub slyšel, co&nbsp;ještě dodal, byl by&nbsp;jistě vyskočil z&nbsp;uniformy, ačkoliv to&nbsp;bylo zcela nevinné biblické rčení: „Maličko, uzříte mne, a&nbsp;opět maličko, a&nbsp;neuzříte mne.“</span></p>
        <p class="chunk" data-nb-ref-number="18" id="chunk18" data-nb-words="28" data-nb-chars="186"><span class="idea" data-nb-ref-number="20" id="idea20" data-nb-words="28" data-nb-chars="186">Poručík Dub po&nbsp;odchodu Švejkově byl ke&nbsp;všemu ještě tak pitomý, že&nbsp;vojáky upozorňoval na&nbsp;jeden sestřelený rakouský aeroplán, na&nbsp;jehož kovovém ráfu bylo zřetelně vyznačeno Wiener Neustadt.</span></p>
        <p class="chunk" data-nb-ref-number="19" id="chunk19" data-nb-words="9" data-nb-chars="54"><span class="idea" data-nb-ref-number="21" id="idea21" data-nb-words="9" data-nb-chars="54">„Ten jsme Rusům sestřelili u&nbsp;Lvova,“ řekl poručík Dub.</span></p>
        <p class="chunk" data-nb-ref-number="20" id="chunk20" data-nb-words="11" data-nb-chars="73"><span class="idea" data-nb-ref-number="22" id="idea22" data-nb-words="11" data-nb-chars="73">Tato slova zaslechl nadporučík Lukáš, který se&nbsp;přiblížil a&nbsp;hlasitě dodal:</span></p>
        <p class="chunk" data-nb-ref-number="21" id="chunk21" data-nb-words="5" data-nb-chars="34"><span class="idea" data-nb-ref-number="23" id="idea23" data-nb-words="5" data-nb-chars="34">„Přičemž oba ruští letci uhořeli.“</span></p>
        <p class="chunk" data-nb-ref-number="22" id="chunk22" data-nb-words="13" data-nb-chars="74"><span class="idea" data-nb-ref-number="24" id="idea24" data-nb-words="13" data-nb-chars="74">Pak odcházel dál beze slova, pomysliv si, že&nbsp;poručík Dub jest kus dobytka.</span></p>
        <p class="chunk" data-nb-ref-number="23" id="chunk23" data-nb-words="35" data-nb-chars="187"><span class="idea" data-nb-ref-number="25" id="idea25" data-nb-words="35" data-nb-chars="187">Za&nbsp;druhými vagóny setkal se&nbsp;se&nbsp;Švejkem a&nbsp;hleděl se&nbsp;mu&nbsp;vyhnout, poněvadž na&nbsp;tváři Švejkově při pohledu na&nbsp;nadporučíka Lukáše bylo vidět, že&nbsp;ten muž toho má&nbsp;mnoho na&nbsp;srdci, co&nbsp;mu&nbsp;chce říci.</span></p>
        <p class="chunk" data-nb-ref-number="24" id="chunk24" data-nb-words="5" data-nb-chars="23"><span class="idea" data-nb-ref-number="26" id="idea26" data-nb-words="5" data-nb-chars="23">Švejk šel přímo k&nbsp;němu:</span></p>
        <p class="chunk" data-nb-ref-number="25" id="chunk25" data-nb-words="21" data-nb-chars="144"><span class="idea" data-nb-ref-number="27" id="idea27" data-nb-words="21" data-nb-chars="144">„Ich melde gehorsam, kompanieordonanc Švejk prosí o&nbsp;další rozkazy. Poslušně hlásím, pane obrlajtnant, že&nbsp;jsem vás již hledal ve&nbsp;štábním vagóně.“</span></p>
        <p class="chunk" data-nb-ref-number="26" id="chunk26" data-nb-words="21" data-nb-chars="149"><span class="idea" data-nb-ref-number="28" id="idea28" data-nb-words="21" data-nb-chars="149">„Poslyšte, Švejku,“ řekl nadporučík Lukáš tónem naprosto odpuzujícím a&nbsp;nepřátelským. „Víte, jak se&nbsp;jmenujete? Už&nbsp;jste zapomněl, jak jsem vás nazval?“</span></p>
        <p class="chunk" data-nb-ref-number="27" id="chunk27" data-nb-words="39" data-nb-chars="264"><span class="idea" data-nb-ref-number="29" id="idea29" data-nb-words="39" data-nb-chars="264">„Poslušně hlásím, pane obrlajtnant, že&nbsp;sem na&nbsp;takovou věc nezapomněl, poněvadž já&nbsp;nejsem nějakej jednoroční dobrovolník Železný. To&nbsp;jsme tenkrát, ještě dávno před válkou, byli v&nbsp;karlínskejch kasárnách a&nbsp;tam byl nějakej obrst Fliedler von Bumerang nebo tak nějank.“</span></p>
        <p class="chunk" data-nb-ref-number="28" id="chunk28" data-nb-words="11" data-nb-chars="69"><span class="idea" data-nb-ref-number="30" id="idea30" data-nb-words="11" data-nb-chars="69">Nadporučík Lukáš se&nbsp;mimoděk usmál tomu „nějank“ a&nbsp;Švejk dál vyprávěl:</span></p>
        <p class="chunk" data-nb-ref-number="29" id="chunk29" data-nb-words="125" data-nb-chars="756"><span class="idea" data-nb-ref-number="31" id="idea31" data-nb-words="125" data-nb-chars="756">„Poslušně hlásím, pane obrlajtnant, že&nbsp;ten náš obrst byl půl vaší vejšky, nosil plnovous jako kníže Lobkovic, takže vypadal jako vopice, a&nbsp;když se&nbsp;rozčílil, vyskakoval dvakrát tak vysoko, jak byl sám vysokej, takže jsme mu&nbsp;říkali kaučukovej dědek. Tenkrát byl nějakej První máj a&nbsp;my jsme měli berajčaft a&nbsp;von k&nbsp;nám držel předtím večer na&nbsp;nádvoří velikou řeč, že&nbsp;proto zejtra musíme vostat všichni v&nbsp;kasárnách a&nbsp;nehnout se&nbsp;ven, abychom mohli na&nbsp;nejvyšší rozkaz, v&nbsp;případě potřeby, všechnu tu&nbsp;socialistickou bandu postřílet. Proto taky kterej voják má&nbsp;dneska přesčas a&nbsp;nevrátí se&nbsp;do&nbsp;kasáren a&nbsp;natáhne to&nbsp;až&nbsp;na&nbsp;druhej den, ten že&nbsp;proved zemězradu, poněvadž takovej vožralej chlap netrefí ani jednoho člověka, když budou salvy, a&nbsp;ještě bude střílet do&nbsp;vzduchu.</span></p>
        <p class="chunk" data-nb-ref-number="30" id="chunk30" data-nb-words="154" data-nb-chars="869"><span class="idea" data-nb-ref-number="32" id="idea32" data-nb-words="154" data-nb-chars="869">Tedy ten jednoročák Železný vrátil se&nbsp;do&nbsp;cimry a&nbsp;povídá, že&nbsp;měl přeci jen kaučukovej dědek dobrej nápad. Dyť vono je&nbsp;to&nbsp;celkem pravda, zejtra přece nikoho do&nbsp;kasáren nepustějí, tak je&nbsp;nejlepší vůbec nepřijít, a&nbsp;taky to, poslušně hlásím, pane obrlajtnant, uskutečnil jako jedno víno. Ale ten obrst Fliedler, to&nbsp;vám byl taková potvora mizerná, dej mu&nbsp;pámbu nebe, že&nbsp;chodil druhej den po&nbsp;Praze a&nbsp;hledal někoho, kdo se&nbsp;vodvážil z&nbsp;našeho regimentu vylézt z&nbsp;kasáren, a&nbsp;někde u&nbsp;Prašný brány potkal taky šťastně Železnýho a&nbsp;hned na&nbsp;něho spustil: ‚Já ti&nbsp;tám, já&nbsp;ti&nbsp;náučím, já&nbsp;ti&nbsp;dvakrát oslatím!‘ Řekl mu&nbsp;toho ještě víc a&nbsp;spakoval ho&nbsp;s&nbsp;sebou do&nbsp;kasáren a&nbsp;po celý cestě mu&nbsp;říkal leccos vošklivýho, výhružnýho a&nbsp;ptal se&nbsp;ho&nbsp;pořád, jak se&nbsp;jmenuje. ‚Šélesnej, Šelesny, ty&nbsp;to&nbsp;odsrat, já&nbsp;rát, še&nbsp;chytit, já&nbsp;ti&nbsp;ukášat den ersten Mai. Šélesny, Šélesny, ty&nbsp;bejt můj, závžit, fajn závžit!‘</span></p>
        <p class="chunk" data-nb-ref-number="31" id="chunk31" data-nb-words="132" data-nb-chars="773"><span class="idea" data-nb-ref-number="33" id="idea33" data-nb-words="132" data-nb-chars="773">Železnýmu už&nbsp;to&nbsp;bylo všechno jedno. Tak jak šli přes Poříč, kolem Rozvařilů, Železný skočil do&nbsp;průjezdu a&nbsp;ztratil se&nbsp;mu&nbsp;průchodem a&nbsp;zkazil kaučukovýmu dědkovi tu&nbsp;velikou radost, až&nbsp;ho&nbsp;bude sázet do&nbsp;arestu. Obrsta to&nbsp;tak rozčililo, že&nbsp;mu&nbsp;utek, že&nbsp;ze&nbsp;vzteku zapomněl, jak se&nbsp;ten jeho delikvent jmenuje, poplet si&nbsp;to, a&nbsp;když přišel do&nbsp;kasáren, začal skákat do&nbsp;stropu, strop byl nízkej, a&nbsp;ten, co&nbsp;měl bataliónku, divil se, proč dědek mluví najednou lámaně česky a&nbsp;křičí: ‚Méděnej závšít, Méděnej né&nbsp;závšít, Ólófěnej závšít, Cínofej závšít!‘ A&nbsp;takhle dědek trápil den ze&nbsp;dne a&nbsp;ptal se&nbsp;pořád, jestli už&nbsp;chytli Měděnýho, Olověnýho a&nbsp;Cínovýho, a&nbsp;taky dal vyrukovat celej regiment, ale oni už&nbsp;Železnýho, vo&nbsp;kterým se&nbsp;to&nbsp;všeobecně vědělo, dali na&nbsp;marodku, poněvadž byl zubní technik.</span></p>
        <p class="chunk" data-nb-ref-number="32" id="chunk32" data-nb-words="243" data-nb-chars="1418"><span class="idea" data-nb-ref-number="34" id="idea34" data-nb-words="243" data-nb-chars="1418">Až&nbsp;takhle jednou vod našeho regimentu podařilo se&nbsp;jednomu probodnout jednoho dragouna v&nbsp;hospodě u&nbsp;Bucků, kterej mu&nbsp;chodil za&nbsp;holkou, a&nbsp;tu nás seřadili do&nbsp;čtverce, museli vyjít všichni, i&nbsp;marodka, kdo byl moc marod, toho dva drželi. Tak taky nebylo to&nbsp;nic platný, musel Železný vyrukovat na&nbsp;dvůr a&nbsp;tam nám četli rozkaz po&nbsp;regimentu asi v&nbsp;tom smyslu, že&nbsp;dragouni jsou taky vojáci a&nbsp;že je&nbsp;zakázáno je&nbsp;probodávat, protože jsou to&nbsp;naši kriegskamaraden. Jeden jednoročák to&nbsp;překládal a&nbsp;náš obrst koukal jako tygr. Napřed prošel před frontou, potom zas šel dozadu, obcházel čtverec, a&nbsp;na­jednou objevil Železnýho, který byl jako hora, takže to, pane obrlajtnant, bylo strašně komický, když ho&nbsp;přitáh dovnitř čtverce. Jednoročák přestal překládat a&nbsp;náš obrst začal vyskakovat před Železným, jako když pes doráží na&nbsp;kobylu, a&nbsp;přitom řval: ‚Ták ty&nbsp;mně neujít, ty&nbsp;mně nejít nikam neutéct, teď zas žíkat, žeš Šélesný, a&nbsp;já furt žíkat Médený, Cínofý, Olófěný, von je&nbsp;Šélesný, a&nbsp;von je&nbsp;ten parchant Šélesný, já&nbsp;ti&nbsp;náučím Olófěný, Cínofý, Médený, ty&nbsp;Mistvieh, du&nbsp;Schwein, du&nbsp;Šélesný!‘ Pak mu&nbsp;napařil za&nbsp;to&nbsp;měsíc, ale potom se&nbsp;mu&nbsp;ňák za&nbsp;čtrnáct dní rozbolavějí zuby, a&nbsp;von si&nbsp;vzpomněl, že&nbsp;Železný je&nbsp;zubní technik, tak ho&nbsp;dal přivést z&nbsp;arestu na&nbsp;marodku a&nbsp;chtěl si&nbsp;dát vod něho vytrhnout zub, a&nbsp;Železný mu&nbsp;ho&nbsp;trhal asi půl hodiny, takže dědka asi třikrát vomejvali, ale dědek ňák zkrot a&nbsp;vodpustil Železnýmu těch druhejch čtrnáct dní.</span></p>
        <p class="chunk" data-nb-ref-number="33" id="chunk33" data-nb-words="48" data-nb-chars="312"><span class="idea" data-nb-ref-number="35" id="idea35" data-nb-words="48" data-nb-chars="312">To&nbsp;je&nbsp;tedy tak, pane obrlajtnant, když představenej zapomene na&nbsp;jméno svýho podřízenýho, ale podřízenej na&nbsp;jméno svýho představenýho nesmí nikdy zapomenout, jako nám právě říkal ten pan obrst, že&nbsp;ani po&nbsp;letech nezapomeneme, že&nbsp;jsme měli jednou obrsta Fliedlera.&nbsp;– Nebylo to&nbsp;snad příliš dlouhé, pane obrlajtnant?“</span></p>
        <p class="chunk" data-nb-ref-number="34" id="chunk34" data-nb-words="32" data-nb-chars="222"><span class="idea" data-nb-ref-number="36" id="idea36" data-nb-words="32" data-nb-chars="222">„Víte, Švejku,“ odpověděl nadporučík Lukáš, „čím dále vás poslouchám, tím více přicházím k&nbsp;přesvědčení, že&nbsp;si&nbsp;svých představených vůbec nevážíte. Voják má&nbsp;ještě po&nbsp;letech o&nbsp;svých bývalých představených mluvit jenom dobře.“</span></p>
        <p class="chunk" data-nb-ref-number="35" id="chunk35" data-nb-words="8" data-nb-chars="48"><span class="idea" data-nb-ref-number="37" id="idea37" data-nb-words="8" data-nb-chars="48">Bylo vidět, že&nbsp;nadporučík Lukáš se&nbsp;začíná bavit.</span></p>
        <p class="chunk" data-nb-ref-number="36" id="chunk36" data-nb-words="144" data-nb-chars="881"><span class="idea" data-nb-ref-number="38" id="idea38" data-nb-words="144" data-nb-chars="881">„Poslušně hlásím, pane obrlajtnant,“ vpadl mu&nbsp;do&nbsp;toho Švejk omluvným tónem, „dyť von už&nbsp;je&nbsp;pan obrst Fliedler dávno mrtvej, ale když si, pane obrlajtnant, přejete, budu o&nbsp;něm mluvit samou chválu. Von byl vám, pane obrlajtnant, učiněnej anděl na&nbsp;vojáky. Von byl vám tak hodnej jako svatej Martin, kterej rozdával martinský husy chudejm a&nbsp;hladovejm. Von se&nbsp;dělil vo&nbsp;svůj voběd z&nbsp;oficírsmináže s&nbsp;nejbližším vojákem, kterýho potkal na&nbsp;dvoře, a&nbsp;když už&nbsp;se&nbsp;nám všem přejedli blbouni, tak nám dal dělat na&nbsp;mináž grenadýrmarš s&nbsp;vepřovým masem, a&nbsp;o&nbsp;manévrech, to&nbsp;teprve se&nbsp;vyznamenal se&nbsp;svou dobrotou. Když jsme přišli do&nbsp;Dolních Královic, tak dal rozkaz vypít celej dolnokrálovickej pivovar na&nbsp;jeho útraty, a&nbsp;když měl svátek nebo narozeniny, tak dal pro celej regiment navařit zajíce na&nbsp;smetaně s&nbsp;houskovejma knedlíkama. Von byl takovej hodnej na&nbsp;manšaft, že&nbsp;vám jednou, pane obrlajtnant…“</span></p>
        <p class="chunk" data-nb-ref-number="37" id="chunk37" data-nb-words="11" data-nb-chars="70"><span class="idea" data-nb-ref-number="39" id="idea39" data-nb-words="11" data-nb-chars="70">Nadporučík Lukáš klepl jemně Švejka přes ucho a&nbsp;řekl přátelským tónem:</span></p>
        <p class="chunk" data-nb-ref-number="38" id="chunk38" data-nb-words="8" data-nb-chars="38"><span class="idea" data-nb-ref-number="40" id="idea40" data-nb-words="8" data-nb-chars="38">„Tak jdi už, potvoro, nech už&nbsp;ho&nbsp;být.“</span></p>
        <p class="chunk" data-nb-ref-number="39" id="chunk39" data-nb-words="57" data-nb-chars="381"><span class="idea" data-nb-ref-number="41" id="idea41" data-nb-words="57" data-nb-chars="381">„Zum Befehl, Herr Oberleutnant!“ Švejk odcházel k&nbsp;svému vagónu, zatímco před ešalonem bataliónu, tam, kde ve&nbsp;vagóně byly zavřeny telefonní přístroje a&nbsp;dráty, odehrávala se&nbsp;tato scéna: Stál tam post, poněvadž všechno z&nbsp;nařízení hejtmana Ságnera muselo být feldmäßig. Posti se&nbsp;tedy rozestavili podle cenností ešalonu po&nbsp;obou stranách a&nbsp;dostali feldruf a&nbsp;losung z&nbsp;kanceláře bataliónu.</span></p>
        <p class="chunk" data-nb-ref-number="40" id="chunk40" data-nb-words="31" data-nb-chars="186"><span class="idea" data-nb-ref-number="42" id="idea42" data-nb-words="31" data-nb-chars="186">Ten den byl feldruf „Kappe“ a&nbsp;losung „Hatvan“. Post, který si&nbsp;to&nbsp;měl u&nbsp;telefonních aparátů pamatovat, byl nějaký Polák z&nbsp;Kolomyje, který nějakou divnou náhodou se&nbsp;dostal k&nbsp;91.&nbsp;regimentu.</span></p>
        <p class="chunk" data-nb-ref-number="41" id="chunk41" data-nb-words="66" data-nb-chars="377"><span class="idea" data-nb-ref-number="43" id="idea43" data-nb-words="66" data-nb-chars="377">Kdepak aby věděl, co&nbsp;je&nbsp;to&nbsp;Kappe, ale poněvadž měl v&nbsp;sobě nějaký zárodek mnemotechniky, tak si&nbsp;přece jen zapamatoval, že&nbsp;to&nbsp;začíná s&nbsp;„k“, a&nbsp;hrdě odpověděl poručíkovi Dubovi, který měl bataliónku a&nbsp;ptal se&nbsp;ho, přibližuje se&nbsp;k&nbsp;němu, na&nbsp;heslo ode dne: „Kafe.“ Bylo to&nbsp;ovšem velice přirozené, poněvadž Polák z&nbsp;Kolomyje pořád ještě vzpomínal na&nbsp;ranní a&nbsp;večerní kávu v&nbsp;táboře Brucku.</span></p>
        <p class="chunk" data-nb-ref-number="42" id="chunk42" data-nb-words="66" data-nb-chars="377"><span class="idea" data-nb-ref-number="44" id="idea44" data-nb-words="66" data-nb-chars="377">A&nbsp;když zařval ještě jednou „kafe“ a&nbsp;poručík Dub se&nbsp;neustále k&nbsp;němu přibližoval, tu&nbsp;on, pamětliv na&nbsp;svou přísahu a&nbsp;na to, že&nbsp;je&nbsp;na&nbsp;stráži, zvolal hrozivě: „Halt!“, a&nbsp;když poručík Dub udělal k&nbsp;němu ještě dva kroky a&nbsp;stále chtěl na&nbsp;něm feldruf, namířil na&nbsp;něj ručnici, a&nbsp;neznalý dokonale německého jazyka, užil podivné směsi polštiny s&nbsp;němčinou, křiče: „Benže šajsn, benže šajsn.“</span></p>
        <p class="chunk" data-nb-ref-number="43" id="chunk43" data-nb-words="10" data-nb-chars="87"><span class="idea" data-nb-ref-number="45" id="idea45" data-nb-words="10" data-nb-chars="87">Poručík Dub pochopil a&nbsp;počal couvat nazpátek, křiče: „Wach­kommandant, Wachkommandant!“</span></p>
        <p class="chunk" data-nb-ref-number="44" id="chunk44" data-nb-words="60" data-nb-chars="376"><span class="idea" data-nb-ref-number="46" id="idea46" data-nb-words="60" data-nb-chars="376">Objevil se&nbsp;četař Jelínek, který Poláka zaváděl na&nbsp;stráž, a&nbsp;ptal se&nbsp;ho&nbsp;sám po&nbsp;heslu, potom poručík Dub, na&nbsp;kteréž otázky odpovídal zoufalý Polák od&nbsp;Kolomyje křikem, který se&nbsp;rozléhal po&nbsp;nádraží: „Kafe, kafe.“ Co&nbsp;tam bylo ešalonů, počali z&nbsp;nich vojáci vyskakovat s&nbsp;esšálkama a&nbsp;byla hrozná panika, která skončila tím, když odzbrojeného poctivého vojáka odvedli do&nbsp;arestantvagónu.</span></p>
        <p class="chunk" data-nb-ref-number="45" id="chunk45" data-nb-words="33" data-nb-chars="181"><span class="idea" data-nb-ref-number="47" id="idea47" data-nb-words="33" data-nb-chars="181">Ale poručík Dub choval určité podezření na&nbsp;Švejka, kterého viděl prvního s&nbsp;esšálkem vylízat z&nbsp;vagónu, a&nbsp;byl by&nbsp;dal za&nbsp;to&nbsp;krk, že&nbsp;ho&nbsp;slyšel volat: „S&nbsp;esšálkama ven, s&nbsp;esšálkama ven.“</span></p>
        <p class="chunk" data-nb-ref-number="46" id="chunk46" data-nb-words="66" data-nb-chars="420"><span class="idea" data-nb-ref-number="48" id="idea48" data-nb-words="66" data-nb-chars="420">Po&nbsp;půlnoci vlak se&nbsp;hnul na&nbsp;Ladovce a&nbsp;Trebišov, kde ho&nbsp;ráno uvítal na&nbsp;stanici veteránský spolek, poněvadž si&nbsp;tenhle maršbatalión spletl s&nbsp;maršbataliónem 14.&nbsp;honvédského maďarského pluku, který projel stanicí hned v&nbsp;noci. Jisto bylo, že&nbsp;veteráni byli namazaní, a&nbsp;svým řevem „Isten áld meg a&nbsp;királyt“ probudili ze&nbsp;spaní celý ešalon. Několik uvědomělejších naklonilo se&nbsp;z&nbsp;vagónů a&nbsp;odpovědělo jim: „Polibte nám prdel. Éljen!“</span></p>
        <p class="chunk" data-nb-ref-number="47" id="chunk47" data-nb-words="16" data-nb-chars="121"><span class="idea" data-nb-ref-number="49" id="idea49" data-nb-words="16" data-nb-chars="121">Načež veteráni zařvali, až&nbsp;se&nbsp;okna nádražní budovy otřásala: „Éljen! Éljen a&nbsp;tizennegyedik regiment (čtrnáctý regiment)!“</span></p>
        <p class="chunk" data-nb-ref-number="48" id="chunk48" data-nb-words="47" data-nb-chars="274"><span class="idea" data-nb-ref-number="50" id="idea50" data-nb-words="47" data-nb-chars="274">Za&nbsp;pět minut jel vlak dál na&nbsp;Humenné. Zde již byly jasně a&nbsp;zřetelně znát stopy bojů, když Rusové táhli do&nbsp;údolí Tisy. Po&nbsp;stráních táhly se&nbsp;primitivní zákopy, tu&nbsp;a&nbsp;tam bylo vidět vypálenou usedlost, kolem které narychlo zbudovaná bouda znamenala, že&nbsp;se&nbsp;majitelé opět vrátili.</span></p>
        <p class="chunk" data-nb-ref-number="49" id="chunk49" data-nb-words="44" data-nb-chars="295"><span class="idea" data-nb-ref-number="51" id="idea51" data-nb-words="44" data-nb-chars="295">Potom, když k&nbsp;polednímu přišla stanice Humenné, kde nádraží jevilo také zbytky bojů, vykonány byly přípravy k&nbsp;obědu a&nbsp;mužstvo ešalonu zatím mohlo nahlédnout do&nbsp;veřejného tajemství, jak úřady po&nbsp;odchodu Rusů jednají s&nbsp;místním obyvatelstvem, které bylo řečí i&nbsp;náboženstvím příbuzné ruským vojskům.</span></p>
        <p class="chunk" data-nb-ref-number="50" id="chunk50" data-nb-words="49" data-nb-chars="313"><span class="idea" data-nb-ref-number="52" id="idea52" data-nb-words="49" data-nb-chars="313">Na&nbsp;peróně, obklíčena uherskými četníky, stála skupina zatčených uherských Rusů. Bylo tam několik popů, učitelů a&nbsp;sedláků z&nbsp;širokého dalekého okolí. Všichni měli ruce svázané dozadu provazy a&nbsp;po párech přivázáni k&nbsp;sobě. Většinou měli rozbité nosy a&nbsp;boule na&nbsp;hlavách, jak dostali hned po&nbsp;zatčení výprask od&nbsp;četníků.</span></p>
        <p class="chunk" data-nb-ref-number="51" id="chunk51" data-nb-words="85" data-nb-chars="445"><span class="idea" data-nb-ref-number="53" id="idea53" data-nb-words="85" data-nb-chars="445">Kousek dál hrál si&nbsp;jeden maďarský četník s&nbsp;jedním popem. Uvázal mu&nbsp;provaz kolem levé nohy, který držel v&nbsp;ruce, a&nbsp;nutil ho&nbsp;kolbou, aby pop tančil čardáš, přičemž trhal provazem, takže pop upadl na&nbsp;nos, a&nbsp;maje ruce svázané dozadu, nemohl vstát a&nbsp;dělal zoufalé pokusy obrátit se&nbsp;na&nbsp;záda, aby se&nbsp;snad tak mohl zvednout ze&nbsp;země. Četník se&nbsp;tak tomu upřímně smál, až&nbsp;mu&nbsp;slzy tekly z&nbsp;očí, a&nbsp;když už&nbsp;pop se&nbsp;zvedal, trhnul provazem a&nbsp;pop byl opět na&nbsp;nose.</span></p>
        <p class="chunk" data-nb-ref-number="52" id="chunk52" data-nb-words="30" data-nb-chars="181"><span class="idea" data-nb-ref-number="54" id="idea54" data-nb-words="30" data-nb-chars="181">Konečně učinil tomu přítrž četnický důstojník, který poručil, aby zatčené odvedli zatím, než přijede vlak, za&nbsp;nádraží do&nbsp;prázdné kůlny a&nbsp;tam je&nbsp;bili a&nbsp;mlátili, aby to&nbsp;nikdo neviděl.</span></p>
        <p class="chunk" data-nb-ref-number="53" id="chunk53" data-nb-words="16" data-nb-chars="94"><span class="idea" data-nb-ref-number="55" id="idea55" data-nb-words="16" data-nb-chars="94">O&nbsp;této epizodě rozhovořili se&nbsp;ve&nbsp;štábním vagónu a&nbsp;celkem možno říct, že&nbsp;většina to&nbsp;odsuzovala.</span></p>
        <p class="chunk" data-nb-ref-number="54" id="chunk54" data-nb-words="125" data-nb-chars="801"><span class="idea" data-nb-ref-number="56" id="idea56" data-nb-words="125" data-nb-chars="801">Fénrich Kraus mínil, že&nbsp;když už&nbsp;jsou velezrádci, mají se&nbsp;hned na&nbsp;místě oběsit beze všeho týrání, zato však poručík Dub s&nbsp;celým výjevem naprosto souhlasil a&nbsp;převedl to&nbsp;hned na&nbsp;sarajevský atentát a&nbsp;vysvětlil to&nbsp;tak, že&nbsp;ti&nbsp;maďarští četníci na&nbsp;stanici Humenné mstí smrt arciknížete Františka Ferdinanda a&nbsp;jeho choti. Aby dodal váhy svým slovům, řekl, že&nbsp;odbíral časopis (Šimáčkův Čtyřlístek) a&nbsp;tam že&nbsp;ještě před válkou v&nbsp;červencovém čísle bylo o&nbsp;tom atentátu napsáno, že&nbsp;bezpříkladný zločin sarajevský zanechává v&nbsp;lidských srdcích nadlouho nezhojitelnou ránu, tím bolestnější, že&nbsp;zločinem nebyl jen zahlazen život představitele výkonné moci státu, nýbrž i&nbsp;život jeho věrné a&nbsp;milované družky, a&nbsp;že zničením těch dvou životů rozvrácen šťastný, příkladný rodinný život a&nbsp;sirotami učiněny všemi milované děti.</span></p>
        <p class="chunk" data-nb-ref-number="55" id="chunk55" data-nb-words="44" data-nb-chars="261"><span class="idea" data-nb-ref-number="57" id="idea57" data-nb-words="44" data-nb-chars="261">Nadporučík Lukáš jen zamručel k&nbsp;sobě, že&nbsp;asi zde v&nbsp;Humenném četníci odebírali „Šimáčkův Čtyřlístek“ s&nbsp;tím dojemným článkem. Vůbec se&nbsp;mu&nbsp;počalo vše najednou hnusit a&nbsp;cítil jenom potřebu opít se, aby ho&nbsp;opustil světobol. Vyšel tedy z&nbsp;vagónu a&nbsp;šel vyhledat Švejka.</span></p>
        <p class="chunk" data-nb-ref-number="56" id="chunk56" data-nb-words="14" data-nb-chars="86"><span class="idea" data-nb-ref-number="58" id="idea58" data-nb-words="14" data-nb-chars="86">„Poslyšte, Švejku,“ řekl k&nbsp;němu, „nevíte o&nbsp;nějaké láhvi koňaku? Mně není nějak dobře.“</span></p>
        <p class="chunk" data-nb-ref-number="57" id="chunk57" data-nb-words="240" data-nb-chars="1421"><span class="idea" data-nb-ref-number="59" id="idea59" data-nb-words="240" data-nb-chars="1421">„To dělá všechno, poslušně hlásím, pane obrlajtnant, změna počasí. Může bejt, až&nbsp;budeme na&nbsp;bojišti, že&nbsp;vám bude ještě hůř. Čím víc se&nbsp;člověk vzdaluje vod svý původní vojenský bázy, tím mu&nbsp;bejvá mdlejc. Strašnickej zahradník, nějakej Josef Kalenda, ten se&nbsp;taky jednou vzdálil z&nbsp;domova, šel ze&nbsp;Strašnic na&nbsp;Vinohrady, stavil se&nbsp;na&nbsp;Zastávce v&nbsp;hospodě, ale to&nbsp;mu&nbsp;ještě nic nebylo, ale jakmile přišel do&nbsp;Korunní třídy k&nbsp;vodárně, bral v&nbsp;Korunní třídě až&nbsp;za&nbsp;kostel svaté Ludmily hospodu za&nbsp;hospodou a&nbsp;cítil už&nbsp;malátnost. Nedal se&nbsp;však tím odstrašit, poněvadž se&nbsp;vsadil předtím ten večer v&nbsp;Strašnicích v&nbsp;hospodě ‚U&nbsp;remízy‘ s&nbsp;jedním řidičem vod elektriky, že&nbsp;udělá pěšky cestu kolem světa za&nbsp;tři neděle. Počal se&nbsp;tedy dál a&nbsp;dál vzdalovat vod svýho domova, až&nbsp;se&nbsp;přivalil do&nbsp;‚Černýho pivovaru‘ na&nbsp;Karlově náměstí, a&nbsp;vodtamtuď šel na&nbsp;Malou Stranu k&nbsp;Sv.&nbsp;Tomáši do&nbsp;pivovaru a&nbsp;odtamtud přes restauraci ‚U&nbsp;Montágů‘ a&nbsp;ještě vejš přes hospodu ‚U&nbsp;krále brabantskýho‘, pak na&nbsp;‚Krásnou vyhlídku‘, odtud do&nbsp;Strahovskýho kláštera do&nbsp;pivovaru. Ale to&nbsp;už&nbsp;mu&nbsp;změna podnebí přestala svědčit. Dostal se&nbsp;až&nbsp;na&nbsp;Loretánský náměstí a&nbsp;tam dostal najednou takový stesk po&nbsp;domově, že&nbsp;sebou praštil na&nbsp;zem, počal se&nbsp;válet po&nbsp;chodníku a&nbsp;křičel: ‚Lidičky, já&nbsp;už&nbsp;dál nepůjdu. Já&nbsp;se&nbsp;na&nbsp;cestu kolem světa,‘ s&nbsp;dovolením, pane obrlajtnant, ‚vykašlu.‘ Jestli však si&nbsp;přejou, pane obrlajtnant, tak jim nějaký koňak seženu, jenom se&nbsp;bojím, abyste mně dřív nevodjeli.“</span></p>
        <p class="chunk" data-nb-ref-number="58" id="chunk58" data-nb-words="72" data-nb-chars="388"><span class="idea" data-nb-ref-number="60" id="idea60" data-nb-words="72" data-nb-chars="388">Nadporučík Lukáš ho&nbsp;ujistil, že&nbsp;dřív se&nbsp;odtud nepojede až&nbsp;za&nbsp;dvě hodiny a&nbsp;že koňak prodávají hned za&nbsp;nádražím potajmu v&nbsp;láhvích, hejtman Ságner že&nbsp;tam už&nbsp;Matušiče poslal a&nbsp;ten že&nbsp;mu&nbsp;přines za&nbsp;patnáct korun láhev zcela obstojného koňaku. Tady má&nbsp;patnáct korun, a&nbsp;už aby šel, a&nbsp;jen ať&nbsp;nikomu neříká, že&nbsp;je&nbsp;to&nbsp;pro nadporučíka Lukáše nebo že&nbsp;on&nbsp;ho&nbsp;posílá, poněvadž je&nbsp;to&nbsp;vlastně zakázaná věc.</span></p>
        <p class="chunk" data-nb-ref-number="59" id="chunk59" data-nb-words="40" data-nb-chars="253"><span class="idea" data-nb-ref-number="61" id="idea61" data-nb-words="40" data-nb-chars="253">„Buďte ubezpečenej, pane obrlajtnant,“ řekl Švejk, „že to&nbsp;bude všechno v&nbsp;pořádku, poněvadž já&nbsp;mám moc rád zakázaný věci, poněvadž jsem se&nbsp;vždycky octnul v&nbsp;něčem zakázaným, aniž bych byl vo&nbsp;tom věděl bejval. Jednou v&nbsp;karlínskejch kasárnách nám zakázali…“</span></p>
        <p class="chunk" data-nb-ref-number="60" id="chunk60" data-nb-words="10" data-nb-chars="66"><span class="idea" data-nb-ref-number="62" id="idea62" data-nb-words="10" data-nb-chars="66">„Kehrt euch&nbsp;– marschieren&nbsp;– marsch!“ přerušil ho&nbsp;nadporučík Lukáš.</span></p>
        <p class="chunk" data-nb-ref-number="61" id="chunk61" data-nb-words="31" data-nb-chars="173"><span class="idea" data-nb-ref-number="63" id="idea63" data-nb-words="31" data-nb-chars="173">Švejk šel tedy za&nbsp;nádraží, opakuje si&nbsp;po&nbsp;cestě všechny složky své výpravy: že&nbsp;koňak musí být dobrý, proto ho&nbsp;musí napřed ochutnat, že&nbsp;je&nbsp;to&nbsp;zakázané, proto musí být opatrný.</span></p>
        <p class="chunk" data-nb-ref-number="62" id="chunk62" data-nb-words="11" data-nb-chars="64"><span class="idea" data-nb-ref-number="64" id="idea64" data-nb-words="11" data-nb-chars="64">Když právě zahýbal za&nbsp;perón, srazil se&nbsp;opětně s&nbsp;poručíkem Dubem.</span></p>
        <p class="chunk" data-nb-ref-number="63" id="chunk63" data-nb-words="9" data-nb-chars="49"><span class="idea" data-nb-ref-number="65" id="idea65" data-nb-words="9" data-nb-chars="49">„Co se&nbsp;zde flákáš?“ otázal se&nbsp;Švejka. „Znáš mne?“</span></p>
        <p class="chunk" data-nb-ref-number="64" id="chunk64" data-nb-words="15" data-nb-chars="97"><span class="idea" data-nb-ref-number="66" id="idea66" data-nb-words="15" data-nb-chars="97">„Poslušně hlásím,“ odpověděl Švejk salutuje, „že si&nbsp;vás nepřeji poznat z&nbsp;té vaší špatné stránky.“</span></p>
        <p class="chunk" data-nb-ref-number="65" id="chunk65" data-nb-words="16" data-nb-chars="100"><span class="idea" data-nb-ref-number="67" id="idea67" data-nb-words="16" data-nb-chars="100">Poručík Dub ustrnul leknutím, ale Švejk stál klidně, drže stále ruku na&nbsp;štítku čepice, a&nbsp;pokračoval:</span></p>
        <p class="chunk" data-nb-ref-number="66" id="chunk66" data-nb-words="24" data-nb-chars="139"><span class="idea" data-nb-ref-number="68" id="idea68" data-nb-words="24" data-nb-chars="139">„Poslušně hlásím, pane lajtnant, že&nbsp;vás chci poznat jen z&nbsp;té dobré stránky, abyste mne nepřinutil až&nbsp;k&nbsp;pláči, jak jste mně posledně říkal.“</span></p>
        <p class="chunk" data-nb-ref-number="67" id="chunk67" data-nb-words="15" data-nb-chars="95"><span class="idea" data-nb-ref-number="69" id="idea69" data-nb-words="15" data-nb-chars="95">Poručíkovi Dubovi zakroutila se&nbsp;nad takovou drzostí hlava a&nbsp;vzmohl se&nbsp;jen na&nbsp;rozhorlený výkřik:</span></p>
        <p class="chunk" data-nb-ref-number="68" id="chunk68" data-nb-words="7" data-nb-chars="46"><span class="idea" data-nb-ref-number="70" id="idea70" data-nb-words="7" data-nb-chars="46">„Táhni, mizero, my&nbsp;si&nbsp;spolu ještě promluvíme!“</span></p>
        <p class="chunk" data-nb-ref-number="69" id="chunk69" data-nb-words="94" data-nb-chars="595"><span class="idea" data-nb-ref-number="71" id="idea71" data-nb-words="94" data-nb-chars="595">Švejk odešel za&nbsp;perón a&nbsp;poručík Dub, vzpamatovav se, vydal se&nbsp;za&nbsp;ním. Za&nbsp;nádražím, hned u&nbsp;silnice, stála řada nůší postavených dnem nahoru, na&nbsp;kterých byly ošatky a&nbsp;na ošatkách různé laskominy zcela nevinně vypadající, jako kdyby ty&nbsp;všechny dobroty byly určeny pro školní mládež někde na&nbsp;výletě. Ležely tam kousky tažených bonbónů, trubičky z&nbsp;oplatek, hromada kyselých pokroutek, tu&nbsp;a&nbsp;tam ještě na&nbsp;některé ošatce krajíčky černého chleba s&nbsp;kouskem salámu, zcela určitě koňského původu. Vevnitř však nůše obsahovaly různý alkohol, flašky s&nbsp;koňakem, rumem, jeřabinkou a&nbsp;s&nbsp;jinými likéry a&nbsp;kořalkami.</span></p>
        <p class="chunk" data-nb-ref-number="70" id="chunk70" data-nb-words="17" data-nb-chars="107"><span class="idea" data-nb-ref-number="72" id="idea72" data-nb-words="17" data-nb-chars="107">Hned za&nbsp;příkopem silnice byla bouda a&nbsp;tam se&nbsp;vlastně všechny tyhle obchody s&nbsp;nedovolenými nápoji prováděly.</span></p>
        <p class="chunk" data-nb-ref-number="71" id="chunk71" data-nb-words="37" data-nb-chars="208"><span class="idea" data-nb-ref-number="73" id="idea73" data-nb-words="37" data-nb-chars="208">Vojáci to&nbsp;napřed vyjednali u&nbsp;nůší a&nbsp;pejzatý žid vytáhl zpod nůše tak nevinně vypadající kořalku a&nbsp;přinesl ji&nbsp;pod kaftanem do&nbsp;dřevěné boudy, kde už&nbsp;si&nbsp;ji&nbsp;voják nenápadně schoval někam do&nbsp;kalhot nebo pod blůzu.</span></p>
        <p class="chunk" data-nb-ref-number="72" id="chunk72" data-nb-words="15" data-nb-chars="97"><span class="idea" data-nb-ref-number="74" id="idea74" data-nb-words="15" data-nb-chars="97">Sem tedy Švejk zaměřil, zatímco od&nbsp;nádraží poručík Dub se&nbsp;svým detektivním talentem ho&nbsp;pozoroval.</span></p>
        <p class="chunk" data-nb-ref-number="73" id="chunk73" data-nb-words="24" data-nb-chars="131"><span class="idea" data-nb-ref-number="75" id="idea75" data-nb-words="24" data-nb-chars="131">Švejk to&nbsp;vzal hned přímo u&nbsp;první nůše. Napřed si&nbsp;vybral bonbóny, které zaplatil a&nbsp;strčil do&nbsp;kapsy, přičemž pán s&nbsp;pejzy mu&nbsp;zašeptal:</span></p>
        <p class="chunk" data-nb-ref-number="74" id="chunk74" data-nb-words="7" data-nb-chars="46"><span class="idea" data-nb-ref-number="76" id="idea76" data-nb-words="7" data-nb-chars="46">„Schnaps hab’ ich auch, gnädiger Herr Soldat.“</span></p>
        <p class="chunk" data-nb-ref-number="75" id="chunk75" data-nb-words="36" data-nb-chars="214"><span class="idea" data-nb-ref-number="77" id="idea77" data-nb-words="36" data-nb-chars="214">Vyjednávání bylo rychle skoncováno, Švejk odešel do&nbsp;boudy, a&nbsp;dříve nedal peníze, dokud pán s&nbsp;pejzy láhev neotevřel a&nbsp;Švejk neochutnal. Byl ale s&nbsp;koňakem spokojen a&nbsp;vracel se&nbsp;na&nbsp;nádraží, zastrčiv si&nbsp;láhev pod blůzu.</span></p>
        <p class="chunk" data-nb-ref-number="76" id="chunk76" data-nb-words="11" data-nb-chars="66"><span class="idea" data-nb-ref-number="78" id="idea78" data-nb-words="11" data-nb-chars="66">„Kdepak jsi byl, mizero?“ zastoupil mu&nbsp;cestu k&nbsp;perónu poručík Dub.</span></p>
        <p class="chunk" data-nb-ref-number="77" id="chunk77" data-nb-words="43" data-nb-chars="273"><span class="idea" data-nb-ref-number="79" id="idea79" data-nb-words="43" data-nb-chars="273">„Poslušně hlásím, pane lajtnant, že&nbsp;jsem si&nbsp;šel koupit bonbóny.“ Švejk sáhl do&nbsp;kapsy a&nbsp;vytáhl hrst špinavých, zaprášených bonbónů: „Jestli by&nbsp;se&nbsp;pan lajtnat neštítil&nbsp;– já&nbsp;už&nbsp;je&nbsp;okoušel, nejsou špatný. Mají takovou příjemnou, zvláštní chuť, jako vod povidel, pane lajtnant.“</span></p>
        <p class="chunk" data-nb-ref-number="78" id="chunk78" data-nb-words="7" data-nb-chars="43"><span class="idea" data-nb-ref-number="80" id="idea80" data-nb-words="7" data-nb-chars="43">Pod blůzou rýsovaly se&nbsp;kulaté obrysy lahve.</span></p>
        <p class="chunk" data-nb-ref-number="79" id="chunk79" data-nb-words="6" data-nb-chars="39"><span class="idea" data-nb-ref-number="81" id="idea81" data-nb-words="6" data-nb-chars="39">Poručík Dub poplácal Švejkovi po&nbsp;blůze:</span></p>
        <p class="chunk" data-nb-ref-number="80" id="chunk80" data-nb-words="10" data-nb-chars="52"><span class="idea" data-nb-ref-number="82" id="idea82" data-nb-words="10" data-nb-chars="52">„Co to&nbsp;tady neseš, ty&nbsp;jeden mizero. Vytáhni to&nbsp;ven!“</span></p>
        <p class="chunk" data-nb-ref-number="81" id="chunk81" data-nb-words="13" data-nb-chars="85"><span class="idea" data-nb-ref-number="83" id="idea83" data-nb-words="13" data-nb-chars="85">Švejk vytáhl láhev s&nbsp;nažloutlým obsahem, se&nbsp;zcela jasnou a&nbsp;zřetelnou etiketou <em>Cognac</em>.</span></p>
        <p class="chunk" data-nb-ref-number="82" id="chunk82" data-nb-words="59" data-nb-chars="348"><span class="idea" data-nb-ref-number="84" id="idea84" data-nb-words="59" data-nb-chars="348">„Poslušně hlásím, pane lajtnant,“ odpověděl Švejk neohroženě, „že jsem si&nbsp;byl do&nbsp;prázdný flašky od&nbsp;koňaku napumpovat trochu vody k&nbsp;pití. Já&nbsp;mám ještě vod toho guláše, co&nbsp;jsme měli včera, strašnou žízeň. Jenže voda je&nbsp;tam u&nbsp;tý pumpy, jak vidíte, pane lajtnant, nějaká žlutá, to&nbsp;bude asi nějaká železitá voda. Takový vody jsou moc zdravý a&nbsp;užitečný.“</span></p>
        <p class="chunk" data-nb-ref-number="83" id="chunk83" data-nb-words="33" data-nb-chars="205"><span class="idea" data-nb-ref-number="85" id="idea85" data-nb-words="33" data-nb-chars="205">„Když máš takovou žízeň, Švejku,“ řekl poručík Dub, ďábelsky se&nbsp;usmívaje a&nbsp;chtěje co&nbsp;nejdéle prodloužit tu&nbsp;scénu, ve&nbsp;které to&nbsp;Švejk nadobro prohraje, „tak se&nbsp;napij, ale pořádně. Vypij to&nbsp;všechno najednou!“</span></p>
        <p class="chunk" data-nb-ref-number="84" id="chunk84" data-nb-words="60" data-nb-chars="303"><span class="idea" data-nb-ref-number="86" id="idea86" data-nb-words="60" data-nb-chars="303">Poručík Dub zkombinoval si&nbsp;už&nbsp;předem, jak Švejk udělá pár hltů a&nbsp;dál už&nbsp;nebude moci a&nbsp;jak on, poručík Dub, nad ním slavně zvítězí a&nbsp;řekne: „Podej mi&nbsp;taky láhev, ať&nbsp;se&nbsp;trochu napiji, já&nbsp;mám také žízeň.“ Jak se&nbsp;bude asi ten lump Švejk v&nbsp;tom hrozném okamžiku pro něho tvářit, a&nbsp;potom dál raport a&nbsp;tak dále.</span></p>
        <p class="chunk" data-nb-ref-number="85" id="chunk85" data-nb-words="48" data-nb-chars="275"><span class="idea" data-nb-ref-number="87" id="idea87" data-nb-words="48" data-nb-chars="275">Švejk odzátkoval láhev, přiložil k&nbsp;ústům a&nbsp;hlt za&nbsp;hltem se&nbsp;ztrácel v&nbsp;jeho hrdle. Poručík Dub zkameněl. Švejk před jeho očima vypil celou láhev, aniž by&nbsp;hnul brvami, a&nbsp;prázdnou láhev hodil přes silnici do&nbsp;rybníka, odplivl si&nbsp;a&nbsp;řekl, jako by&nbsp;byl vypil skleničku minerální vody:</span></p>
        <p class="chunk" data-nb-ref-number="86" id="chunk86" data-nb-words="32" data-nb-chars="208"><span class="idea" data-nb-ref-number="88" id="idea88" data-nb-words="32" data-nb-chars="208">„Poslušně hlásím, pane lajtnant, že&nbsp;ta&nbsp;voda měla vopravdu železitou příchuť. V&nbsp;Kamýku nad Vltavou jeden hostinskej dělal pro svý letní hosty železitou vodu takovým způsobem, že&nbsp;do&nbsp;studny házel starý podkovy.“</span></p>
        <p class="chunk" data-nb-ref-number="87" id="chunk87" data-nb-words="14" data-nb-chars="73"><span class="idea" data-nb-ref-number="89" id="idea89" data-nb-words="14" data-nb-chars="73">„Já ti&nbsp;dám starý podkovy! Pojď mně ukázat tu&nbsp;studni, odkud měls tu&nbsp;vodu!“</span></p>
        <p class="chunk" data-nb-ref-number="88" id="chunk88" data-nb-words="12" data-nb-chars="71"><span class="idea" data-nb-ref-number="90" id="idea90" data-nb-words="12" data-nb-chars="71">„To je&nbsp;kousek vodtuď, pane lajtnant, hned tady za&nbsp;tou dřevěnou boudou.“</span></p>
        <p class="chunk" data-nb-ref-number="89" id="chunk89" data-nb-words="9" data-nb-chars="50"><span class="idea" data-nb-ref-number="91" id="idea91" data-nb-words="9" data-nb-chars="50">„Jdi napřed, ty&nbsp;mizero, ať&nbsp;vidím, jak držíš krok!“</span></p>
        <p class="chunk" data-nb-ref-number="90" id="chunk90" data-nb-words="16" data-nb-chars="97"><span class="idea" data-nb-ref-number="92" id="idea92" data-nb-words="16" data-nb-chars="97">„To je&nbsp;opravdu zvláštní,“ pomyslil si&nbsp;poručík Dub. „Na tom bídném chlapovi není docela nic znát.“</span></p>
        <p class="chunk" data-nb-ref-number="91" id="chunk91" data-nb-words="47" data-nb-chars="262"><span class="idea" data-nb-ref-number="93" id="idea93" data-nb-words="47" data-nb-chars="262">Švejk šel tedy napřed, oddán do&nbsp;vůle boží, ale stále mu&nbsp;něco říkalo, že&nbsp;tam studna musí být, a&nbsp;taky ho&nbsp;nikterak nepřekvapilo, že&nbsp;tam byla. Dokonce tam byla pumpa, a&nbsp;když k&nbsp;ní došli, tu&nbsp;Švejk zapumpoval, tekla z&nbsp;ní nažloutlá voda, takže mohl slavnostně prohlásit:</span></p>
        <p class="chunk" data-nb-ref-number="92" id="chunk92" data-nb-words="7" data-nb-chars="42"><span class="idea" data-nb-ref-number="94" id="idea94" data-nb-words="7" data-nb-chars="42">„Tady je&nbsp;ta&nbsp;železitá voda, pane lajtnant.“</span></p>
        <p class="chunk" data-nb-ref-number="93" id="chunk93" data-nb-words="21" data-nb-chars="119"><span class="idea" data-nb-ref-number="95" id="idea95" data-nb-words="21" data-nb-chars="119">Uděšený muž s&nbsp;pejzy se&nbsp;přiblížil a&nbsp;Švejk mu&nbsp;řekl německy, aby přinesl nějakou skleničku, že&nbsp;se&nbsp;pan lajtnant chce napít.</span></p>
        <p class="chunk" data-nb-ref-number="94" id="chunk94" data-nb-words="46" data-nb-chars="254"><span class="idea" data-nb-ref-number="96" id="idea96" data-nb-words="46" data-nb-chars="254">Poručík Dub tak z&nbsp;toho úplně zblbl, že&nbsp;vypil celou sklenici vody, po&nbsp;které se&nbsp;mu&nbsp;v&nbsp;ústech převalovala chuť koňské moče a&nbsp;hnojůvky, a&nbsp;úplně zpitomělý tím, co&nbsp;zažil, dal pejzatému židovi za&nbsp;tu&nbsp;sklenici vody pětikorunu, a&nbsp;obraceje se&nbsp;na&nbsp;Švejka, řekl k&nbsp;němu:</span></p>
        <p class="chunk" data-nb-ref-number="95" id="chunk95" data-nb-words="5" data-nb-chars="27"><span class="idea" data-nb-ref-number="97" id="idea97" data-nb-words="5" data-nb-chars="27">„Co zde čumíš, táhni domů.“</span></p>
        <p class="chunk" data-nb-ref-number="96" id="chunk96" data-nb-words="23" data-nb-chars="127"><span class="idea" data-nb-ref-number="98" id="idea98" data-nb-words="23" data-nb-chars="127">Za&nbsp;pět minut Švejk objevil se&nbsp;ve&nbsp;štábním vagónu u&nbsp;nadporučíka Lukáše a&nbsp;tajemným posuňkem vylákal ho&nbsp;z&nbsp;vagónu a&nbsp;venku mu&nbsp;sdělil:</span></p>
        <p class="chunk" data-nb-ref-number="97" id="chunk97" data-nb-words="123" data-nb-chars="705"><span class="idea" data-nb-ref-number="99" id="idea99" data-nb-words="123" data-nb-chars="705">„Poslušně hlásím, pane obrlajtnant, že&nbsp;za&nbsp;pět, nanejdýl za&nbsp;deset minut budu úplně vožralej, ale budu ležet ve&nbsp;svým vagóně, a&nbsp;prosil bych vás, abyste mě&nbsp;alespoň, pane obrlajtnant, na&nbsp;tři hodiny nevolal a&nbsp;žádný poručení mi&nbsp;nedával, dokud se&nbsp;z&nbsp;toho nevyspím. Vše je&nbsp;v&nbsp;pořádku, ale mě&nbsp;chyt pan lajtnant Dub, já&nbsp;mu&nbsp;řekl, že&nbsp;je&nbsp;to&nbsp;voda, tak jsem musel před ním tu&nbsp;celou flašku koňaku vypít, abych mu&nbsp;dokázal, že&nbsp;je&nbsp;to&nbsp;voda. Všechno je&nbsp;v&nbsp;pořádku, nic jsem neprozradil, jak jste si&nbsp;přál, a&nbsp;vopatrnej jsem byl taky, ale teď už, poslušně hlásím, pane obrlajtnant, že&nbsp;už&nbsp;to&nbsp;cejtím, začínají mně ňák brnět nohy. Ovšem, poslušně hlásím, pane obrlajtnant, že&nbsp;jsem zvyklej chlastat, poněvadž s&nbsp;panem feldkurátem Katzem…“</span></p>
        <p class="chunk" data-nb-ref-number="98" id="chunk98" data-nb-words="23" data-nb-chars="148"><span class="idea" data-nb-ref-number="100" id="idea100" data-nb-words="23" data-nb-chars="148">„Odejdi, bestie!“ zvolal nadporučík Lukáš, ale beze všeho hněvu, zato však poručík Dub stal se&nbsp;u&nbsp;něho o&nbsp;padesát procent nesympatičtější než předtím.</span></p>
        <p class="chunk" data-nb-ref-number="99" id="chunk99" data-nb-words="21" data-nb-chars="114"><span class="idea" data-nb-ref-number="101" id="idea101" data-nb-words="21" data-nb-chars="114">Švejk vlezl opatrně do&nbsp;svého vagónu, a&nbsp;ukládaje se&nbsp;na&nbsp;svůj plášť a&nbsp;baťoh, řekl k&nbsp;účetnímu šikovateli a&nbsp;k&nbsp;ostatním:</span></p>
        <p class="chunk" data-nb-ref-number="100" id="chunk100" data-nb-words="11" data-nb-chars="62"><span class="idea" data-nb-ref-number="102" id="idea102" data-nb-words="11" data-nb-chars="62">„Jednou se&nbsp;vám jeden člověk vožral a&nbsp;prosil, aby ho&nbsp;nebudili…“</span></p>
        <p class="chunk" data-nb-ref-number="101" id="chunk101" data-nb-words="10" data-nb-chars="51"><span class="idea" data-nb-ref-number="103" id="idea103" data-nb-words="10" data-nb-chars="51">Po&nbsp;těch slovech převalil se&nbsp;na&nbsp;bok a&nbsp;počal chrápat.</span></p>
        <p class="chunk" data-nb-ref-number="102" id="chunk102" data-nb-words="16" data-nb-chars="129"><span class="idea" data-nb-ref-number="104" id="idea104" data-nb-words="16" data-nb-chars="129">Plyny, které vyvozoval krkáním, záhy naplnily celou místnost, takže kuchař okultista Jurajda, saje atmosféru nozdrami, prohlásil:</span></p>
        <p class="chunk" data-nb-ref-number="103" id="chunk103" data-nb-words="4" data-nb-chars="25"><span class="idea" data-nb-ref-number="105" id="idea105" data-nb-words="4" data-nb-chars="25">„Sakra, tady voní koňak.“</span></p>
        <p class="chunk" data-nb-ref-number="104" id="chunk104" data-nb-words="18" data-nb-chars="137"><span class="idea" data-nb-ref-number="106" id="idea106" data-nb-words="18" data-nb-chars="137">U&nbsp;skládacího stolu seděl jednoroční dobrovolník Marek, který konečně po&nbsp;všech těch útrapách dotáhl to&nbsp;až&nbsp;na&nbsp;batalionsgeschichtsschreibra.</span></p>
        <p class="chunk" data-nb-ref-number="105" id="chunk105" data-nb-words="20" data-nb-chars="118"><span class="idea" data-nb-ref-number="107" id="idea107" data-nb-words="20" data-nb-chars="118">Nyní sestavoval do&nbsp;zásoby hrdinné skutky bataliónu a&nbsp;bylo vidět, že&nbsp;mu&nbsp;to&nbsp;dělá velké potěšení, ten pohled do&nbsp;budoucna.</span></p>
        <p class="chunk" data-nb-ref-number="106" id="chunk106" data-nb-words="31" data-nb-chars="202"><span class="idea" data-nb-ref-number="108" id="idea108" data-nb-words="31" data-nb-chars="202">Účetní šikovatel Vaněk se&nbsp;zájmem sledoval, jak jednoroční dobrovolník pilně píše a&nbsp;směje se&nbsp;přitom na&nbsp;celé kolo. Proto také vstal a&nbsp;naklonil se&nbsp;nad jednoročním dobrovolníkem, který mu&nbsp;počal vysvětlovat:</span></p>
        <p class="chunk" data-nb-ref-number="107" id="chunk107" data-nb-words="21" data-nb-chars="134"><span class="idea" data-nb-ref-number="109" id="idea109" data-nb-words="21" data-nb-chars="134">„To máte strašnou legraci, psát dějiny bataliónu do&nbsp;zásoby. Hlavní věcí je, aby se&nbsp;postupovalo systematicky. Ve&nbsp;všem musí být systém.“</span></p>
        <p class="chunk" data-nb-ref-number="108" id="chunk108" data-nb-words="10" data-nb-chars="88"><span class="idea" data-nb-ref-number="110" id="idea110" data-nb-words="10" data-nb-chars="88">„Systematický systém,“ poznamenal účetní šikovatel Vaněk s&nbsp;úsměvem víceméně opovržlivým.</span></p>
        <p class="chunk" data-nb-ref-number="109" id="chunk109" data-nb-words="54" data-nb-chars="386"><span class="idea" data-nb-ref-number="111" id="idea111" data-nb-words="54" data-nb-chars="386">„Ano,“ řekl ledabyle jednoroční dobrovolník, „systematizovaný, systematický systém při psaní dějin bataliónu. Napřed nemůžeme vyrukovat hned s&nbsp;velkým vítězstvím. To&nbsp;všechno musí jít pomalu, podle určitého plánu. Náš batalión nemůže vyhrát najednou tuhle světovou vojnu. Nihil nisi bene. Hlavní věcí je&nbsp;pro důkladného historika dějin, jako jsem já, udělat si&nbsp;zprvu plán našich vítězství.</span></p>
        <p class="chunk" data-nb-ref-number="110" id="chunk110" data-nb-words="146" data-nb-chars="949"><span class="idea" data-nb-ref-number="112" id="idea112" data-nb-words="146" data-nb-chars="949">Kupříkladu zde líčím, jak náš batalión, to&nbsp;snad bude asi za&nbsp;dva měsíce, málem překročí ruské hranice, velice silně obsazené, řekněme donskými pluky nepřítele, zatímco několik nepřátelských divizí obchází naše pozice. Na&nbsp;první pohled se&nbsp;zdá, že&nbsp;náš batalión jest ztracen, že&nbsp;nás rozsekají na&nbsp;nudle, když vtom dá&nbsp;hejtman Ságner tento rozkaz po&nbsp;našem bataliónu: ‚Bůh nechce, abychom tu&nbsp;zahynuli, prchejme!‘ Náš batalión dá&nbsp;se&nbsp;tedy na&nbsp;útěk, ale nepřátelská divize, která nás už&nbsp;obešla, vidí, že&nbsp;se&nbsp;vlastně na&nbsp;ni&nbsp;ženem, počne zděšeně utíkat a&nbsp;padne bez výstřelu do&nbsp;rukou rezervám naší armády. Tím tedy vlastně celá historie našeho bataliónu začne. Z&nbsp;nepatrné události, abych mluvil prorocky, pane Vaňku, vyvinou se&nbsp;dalekosáhlé věci. Náš batalión jde od&nbsp;vítězství k&nbsp;vítězství. Zajímavé bude, jak náš batalión přepadne spícího nepřítele, k&nbsp;čemuž ovšem je&nbsp;potřeba slohu ‚Ilustrovaného válečného zpravodaje‘, který vycházel u&nbsp;Vilímka za&nbsp;rusko-japonské války.</span></p>
        <p class="chunk" data-nb-ref-number="111" id="chunk111" data-nb-words="147" data-nb-chars="929"><span class="idea" data-nb-ref-number="113" id="idea113" data-nb-words="147" data-nb-chars="929">Náš batalión přepadne tábor spících nepřátel. Každý náš voják vyhledá si&nbsp;jednoho nepřítele, vší silou vrazí mu&nbsp;bodák do&nbsp;prsou. Znamenitě nabroušený bajonet vjede jako do&nbsp;másla a&nbsp;jen tu&nbsp;a&nbsp;tam zapraská žebro, spící nepřátelé trhají celým tělem, na&nbsp;okamžik vypoulejí udivené, ale již nic nevidoucí oči, zachroptějí a&nbsp;natáhnou se. Spícím nepřátelům objevují se&nbsp;na&nbsp;rtech krvavé sliny, tím je&nbsp;věc odbyta a&nbsp;vítězství je&nbsp;na&nbsp;straně našeho bataliónu. Nebo ještě lepší to&nbsp;bude asi tak za&nbsp;tři měsíce, to&nbsp;náš batalión zajme ruského cara. O&nbsp;tom si&nbsp;ale povíme, pane Vaňku, až&nbsp;později, mezitím si&nbsp;musím připravit do&nbsp;zásoby malé epizody, svědčící o&nbsp;bezpříkladné hrdinnosti. Bude mně třeba vymyslit si&nbsp;zcela nové válečné termíny. Jeden jsem si&nbsp;již vymyslil, budu psát o&nbsp;obětavé odhodlanosti našeho mužstva, prošpikovaného střepinami granátů. Výbuchem nepřátelské miny přijde jeden z&nbsp;našich četařů, řekněme dvanácté nebo třinácté kumpanie, o&nbsp;hlavu.</span></p>
        <p class="chunk" data-nb-ref-number="112" id="chunk112" data-nb-words="106" data-nb-chars="686"><span class="idea" data-nb-ref-number="114" id="idea114" data-nb-words="106" data-nb-chars="686">Á&nbsp;propos,“ řekl jednoroční dobrovolník, uhodiv se&nbsp;do&nbsp;hlavy, „málem bych zapomněl, pane rechnungsfeldvébl, čili po&nbsp;občansku řečeno, pane Vaněk, musíte mně zaopatřit seznam všech šarží. Jmenujte mně nějakého šikovatele od&nbsp;dvanácté kumpanie.&nbsp;– Houska? Dobrá, tak tedy Houska přijde o&nbsp;hlavu s&nbsp;tou minou, hlava mu&nbsp;odletí, tělo však udělá ještě několik kroků, namíří si&nbsp;a&nbsp;sestřelí ještě nepřátelský aeroplán. To&nbsp;se&nbsp;samo sebou rozumí, že&nbsp;ohlasy těchto vítězství musí být v&nbsp;budoucnosti oslaveny v&nbsp;rodinném kruhu v&nbsp;Schönbrunnu. Rakousko má&nbsp;velice mnoho bataliónů, ale jediný batalión, to&nbsp;je&nbsp;náš, který se&nbsp;vyznamená, že&nbsp;jedině kvůli němu uspořádá se&nbsp;malá rodinná intimní slavnost císařského domu.</span></p>
        <p class="chunk" data-nb-ref-number="113" id="chunk113" data-nb-words="85" data-nb-chars="549"><span class="idea" data-nb-ref-number="115" id="idea115" data-nb-words="85" data-nb-chars="549">Představuji si&nbsp;to&nbsp;tak, jak vidíte v&nbsp;mých poznámkách, že&nbsp;arcivévodská rodina Marie Valérie přesídlí kvůli tomu z&nbsp;Wallsee do&nbsp;Schönbrunnu. Slavnost je&nbsp;čistě intimní a&nbsp;koná se&nbsp;v&nbsp;sále vedle mocnářovy ložnice, kteráž je&nbsp;osvětlena bílými voskovicemi, neboť jak je&nbsp;známo, u&nbsp;dvora nemilují elektrických žárovek kvůli krátkému spojení, vůči kterému jest stařičký mocnář zaujat. O&nbsp;šesté hodině večerní začíná slavnost ku&nbsp;cti a&nbsp;chvále našeho bataliónu. V&nbsp;tu dobu uvedeni jsou vnukové Jeho Veličenstva do&nbsp;sálu, jenž vlastně náleží ke&nbsp;komnatám zvěčnělé císařovny.</span></p>
        <p class="chunk" data-nb-ref-number="114" id="chunk114" data-nb-words="93" data-nb-chars="616"><span class="idea" data-nb-ref-number="116" id="idea116" data-nb-words="93" data-nb-chars="616">Teď je&nbsp;otázka, kdo bude přítomen kromě císařské rodiny. Musí tam být a&nbsp;bude tam generální adjutant mocnáře hrabě Paar. Poněvadž při takových rodinných a&nbsp;intimních hostinách bývá občas někomu mdlo, čímž ovšem nemyslím, že&nbsp;se&nbsp;hrabě Paar snad poblije, je&nbsp;vyžadována přítomnost osobního lékaře, dvorního rady dr.&nbsp;Kerzla. Kvůli pořádku, aby si&nbsp;snad dvorní lokajové nedovolili nějaké důvěrnosti ku&nbsp;dvorním dámám přítomným na&nbsp;hostině, objevuje se&nbsp;nejvyšší hofmistr baron Lederer, komoří hrabě Bellegarde a&nbsp;vrchní dvorní dáma hraběnka Bombellesová, která hraje mezi dvorními dámami stejnou úlohu jako madam v&nbsp;bordelu u&nbsp;Šuhů.</span></p>
        <p class="chunk" data-nb-ref-number="115" id="chunk115" data-nb-words="137" data-nb-chars="885"><span class="idea" data-nb-ref-number="117" id="idea117" data-nb-words="137" data-nb-chars="885">Když se&nbsp;vznešené panstvo shromáždilo, byl o&nbsp;tom uvědomen císař, který se&nbsp;pak objevil v&nbsp;průvodu svých vnuků, posadil se&nbsp;za&nbsp;stůl a&nbsp;pronesl přípitek na&nbsp;počest našeho maršbataliónu. Po&nbsp;něm se&nbsp;ujala slova arcivévodkyně Marie Valérie, která se&nbsp;zejména pochvalně zmiňuje o&nbsp;vás, pane rechnungsfeldvéble. Ovšem že&nbsp;podle mých poznámek náš batalión utrpí těžké a&nbsp;citelné ztráty, poněvadž batalión bez mrtvých není žádným bataliónem. Bude třeba ještě zhotovit nový článek o&nbsp;našich mrtvých. Dějiny bataliónů nesmí se&nbsp;skládat jenom ze&nbsp;suchých fakt o&nbsp;vítězství, kterých mám už&nbsp;napřed asi dvaačtyřicet poznamenáno. Vy&nbsp;například, pane Vaňku, padnete u&nbsp;malé říčky a&nbsp;tadyhle Baloun, který na&nbsp;nás tak divně čumí, ten zahyne docela jinou smrtí než kulí, šrapnelem nebo granátem. Bude uškrcen lasem vymrštěným z&nbsp;nepřátelského aeroplánu právě v&nbsp;tom okamžiku, kdy bude požírat oběd svého obrlajtnanta Lukáše.“</span></p>
        <p class="chunk" data-nb-ref-number="116" id="chunk116" data-nb-words="8" data-nb-chars="59"><span class="idea" data-nb-ref-number="118" id="idea118" data-nb-words="8" data-nb-chars="59">Baloun odstoupil, zoufale máchl rukama a&nbsp;prohodil sklíčeně:</span></p>
        <p class="chunk" data-nb-ref-number="117" id="chunk117" data-nb-words="41" data-nb-chars="231"><span class="idea" data-nb-ref-number="119" id="idea119" data-nb-words="41" data-nb-chars="231">„Když já&nbsp;za&nbsp;svou povahu nemůžu. Ještě když jsem sloužil v&nbsp;aktivu, tak jsem se&nbsp;třebas třikrát vobjevil u&nbsp;kuchyně pro mináž, dokud mne nezavřeli. Jednou jsem měl třikrát k&nbsp;obědu žebro, za&nbsp;kterýžto seděl jsem měsíc. Děj se&nbsp;vůle Páně.“</span></p>
        <p class="chunk" data-nb-ref-number="118" id="chunk118" data-nb-words="43" data-nb-chars="295"><span class="idea" data-nb-ref-number="120" id="idea120" data-nb-words="43" data-nb-chars="295">„Nebojte se, Baloune,“ utěšoval ho&nbsp;jednoroční dobrovolník, „v&nbsp;dějinách bataliónu nebude o&nbsp;vás zmíňka, že&nbsp;jste zahynul při žrádle cestou od&nbsp;oficírsmináže do&nbsp;zákopů. Budete vyjmenován pohromadě se&nbsp;všemi muži našeho bataliónu, kteří padli za&nbsp;slávu naší říše, jako například účetní šikovatel Vaněk.“</span></p>
        <p class="chunk" data-nb-ref-number="119" id="chunk119" data-nb-words="5" data-nb-chars="33"><span class="idea" data-nb-ref-number="121" id="idea121" data-nb-words="5" data-nb-chars="33">„Jakou smrt mně určujete, Marku?“</span></p>
        <p class="chunk" data-nb-ref-number="120" id="chunk120" data-nb-words="9" data-nb-chars="69"><span class="idea" data-nb-ref-number="122" id="idea122" data-nb-words="9" data-nb-chars="69">„Jen tolik nespěchejte, pane rechnungsfeldvébl, tak rychle to&nbsp;nejde.“</span></p>
        <p class="chunk" data-nb-ref-number="121" id="chunk121" data-nb-words="4" data-nb-chars="35"><span class="idea" data-nb-ref-number="123" id="idea123" data-nb-words="4" data-nb-chars="35">Jednoroční dobrovolník se&nbsp;zamyslil:</span></p>
        <p class="chunk" data-nb-ref-number="122" id="chunk122" data-nb-words="99" data-nb-chars="640"><span class="idea" data-nb-ref-number="124" id="idea124" data-nb-words="99" data-nb-chars="640">„Vy jste z&nbsp;Kralup, není-liž pravda; tedy pište domů, do&nbsp;Kralup, že&nbsp;zmizíte beze stopy, ale pište nějak opatrně. Nebo si&nbsp;přejete býti těžce raněn, zůstat ležet za&nbsp;dráthindrnisama? Ležíte si&nbsp;tak pěkně s&nbsp;přelámanou nohou celý den. V&nbsp;noci nepřítel reflektorem osvětluje naši pozici a&nbsp;zpozoruje vás; myslí, že&nbsp;konáte výzvědnou službu, počne do&nbsp;vás řezat granáty a&nbsp;šrapnely. Vy&nbsp;jste vykonal ohromnou službu pro vojsko, poněvadž na&nbsp;vás nepřátelské vojsko vypotřebovalo takové množství munice jako na&nbsp;celý batalión, a&nbsp;vaše součástky plující volně vzduchem po&nbsp;všech těch výbuších nad vámi, prorážejíce rotací vzduch, zpívají píseň velkého vítězství.</span></p>
        <p class="chunk" data-nb-ref-number="123" id="chunk123" data-nb-words="139" data-nb-chars="867"><span class="idea" data-nb-ref-number="125" id="idea125" data-nb-words="139" data-nb-chars="867">Zkrátka a&nbsp;dobře, na&nbsp;každého dojde a&nbsp;každý se&nbsp;vyznamená z&nbsp;našeho bataliónu, takže slavné stránky našich dějin budou přeplněny vítězstvími&nbsp;– ačkoliv bych velice nerad to&nbsp;přeplňoval, ale nemohu si&nbsp;pomoct, všechno musí být provedeno důkladně, aby po&nbsp;nás zbyla nějaká památka, nežli, řekněme v&nbsp;měsíci září, nezbude z&nbsp;našeho bataliónu dočista nic než jenom ty&nbsp;slavné stránky dějin, které budou mluvit do&nbsp;srdcí všech Rakušanů, že&nbsp;je&nbsp;jisto, že&nbsp;všichni z&nbsp;těch, kteří nespatří už&nbsp;svůj domov, bili se&nbsp;stejně statně a&nbsp;udatně. Konec toho již jsem sestavil, víte, pane Vaňku, toho nekrologu. Čest památce padlých! Jejich láska k&nbsp;mocnářství je&nbsp;láskou nejsvětější, neboť vyvrcholila ve&nbsp;smrt. Jejich jména nechť jsou s&nbsp;úctou vyslovována, jako například Vaněk. Oni pak, jichž se&nbsp;ztráta živitelů dotkla nejcitelněji, ať&nbsp;si&nbsp;hrdě utřou slzy, neboť padlí&nbsp;– byli hrdinové našeho bataliónu.“</span></p>
        <p class="chunk" data-nb-ref-number="124" id="chunk124" data-nb-words="16" data-nb-chars="134"><span class="idea" data-nb-ref-number="126" id="idea126" data-nb-words="16" data-nb-chars="134">Telefonista Chodounský a&nbsp;kuchař Jurajda s&nbsp;velkým zájmem naslouchali výkladu jednoročního dobrovolníka o&nbsp;chystaných dějinách bataliónu.</span></p>
        <p class="chunk" data-nb-ref-number="125" id="chunk125" data-nb-words="129" data-nb-chars="845"><span class="idea" data-nb-ref-number="127" id="idea127" data-nb-words="129" data-nb-chars="845">„Pojďte blíže, pánové,“ řekl jednoroční dobrovolník, listuje ve&nbsp;svých poznámkách, „stránka 15: ‚Telefonista Chodounský padl 3.&nbsp;září současně s&nbsp;kuchařem od&nbsp;bataliónu Jurajdou.‘ Slyšte dále mé&nbsp;poznámky: ‚Bezpříkladná hrdinnost. První s&nbsp;nasazením života zachraňuje telefonní drát ve&nbsp;své blindáži, nejsa již po&nbsp;tři dny u&nbsp;telefonu vystřídán.&nbsp;– Druhý, vida hrozící nebezpečí od&nbsp;nepřítele obejitím z&nbsp;flanky, s&nbsp;kotlem vařící polévky vrhá se&nbsp;na&nbsp;nepřítele, rozsévaje hrůzu a&nbsp;opařeniny u&nbsp;nepřítele.&nbsp;– Krásná smrt obou. První roztrhán minou, druhý udušen jedovatými plyny, které mu&nbsp;strčili pod nos, když již neměl se&nbsp;čím bránit.&nbsp;– Oba hynou s&nbsp;výkřikem: Es&nbsp;lebe unser Batalionskommandant!‘ Vrchní velitelství nemůže nežli denně přinášet nám díkůvzdání ve&nbsp;způsobě rozkazu, aby i&nbsp;jiné části naší armády znaly udatnost našeho bataliónu a&nbsp;vzaly si&nbsp;z&nbsp;nás příklad.</span></p>
        <p class="chunk" data-nb-ref-number="126" id="chunk126" data-nb-words="108" data-nb-chars="690"><span class="idea" data-nb-ref-number="128" id="idea128" data-nb-words="108" data-nb-chars="690">Mohu vám přečíst výňatek z&nbsp;armádního rozkazu, který bude čten po&nbsp;všech oddílech armády, který se&nbsp;velice podobá onomu rozkazu arcivévody Karla, když stál se&nbsp;svým vojskem roku 1805 před Paduou a&nbsp;den po&nbsp;rozkazu dostal slušný nátěr. Poslyšte tedy, co&nbsp;se&nbsp;bude číst o&nbsp;našem bataliónu jako o&nbsp;příkladném hrdinném tělese pro všechna vojska: ‚Doufám, že&nbsp;celá armáda vezme si&nbsp;příklad z&nbsp;výše uvedeného bataliónu, zejména že&nbsp;osvojí si&nbsp;onoho ducha sebedůvěry a&nbsp;sebestatečnosti, pevné nezdolnosti v&nbsp;nebezpečí, oné příkladné hrdinnosti, lásky a&nbsp;důvěry ku&nbsp;svým představeným, kteréžto ctnosti, jimiž batalión vyniká, vedou ho&nbsp;k&nbsp;obdivuhodným činům, ku&nbsp;blahu a&nbsp;vítězství naší říše. Všichni za&nbsp;jeho příkladem!‘“</span></p>
        <p class="chunk" data-nb-ref-number="127" id="chunk127" data-nb-words="16" data-nb-chars="84"><span class="idea" data-nb-ref-number="129" id="idea129" data-nb-words="16" data-nb-chars="84">Z&nbsp;místa, kde ležel Švejk, ozvalo se&nbsp;zívnutí a&nbsp;bylo slyšet, jak Švejk mluví ze&nbsp;spaní:</span></p>
        <p class="chunk" data-nb-ref-number="128" id="chunk128" data-nb-words="67" data-nb-chars="413"><span class="idea" data-nb-ref-number="130" id="idea130" data-nb-words="67" data-nb-chars="413">„To mají pravdu, paní Müllerová, že&nbsp;jsou si&nbsp;lidi podobný. V&nbsp;Kra­lupech stavěl pumpy nějaký pan Jaroš a&nbsp;ten se&nbsp;podobal hodináři Lejhanzovi z&nbsp;Pardubic, jako když mu&nbsp;z&nbsp;voka vypadne, a&nbsp;ten zas byl tak nápadně podobnej jičínskýmu Piskorovi a&nbsp;všichni čtyři dohromady neznámýmu sebevrahovi, kterýho našli voběšenýho a&nbsp;úplně zetlelýho v&nbsp;jednom rybníku u&nbsp;Jindřichova Hradce, zrovna pod dráhou, kde se&nbsp;asi vrhnul pod vlak.“</span></p>
        <p class="chunk" data-nb-ref-number="129" id="chunk129" data-nb-words="8" data-nb-chars="45"><span class="idea" data-nb-ref-number="131" id="idea131" data-nb-words="8" data-nb-chars="45">Ozvalo se&nbsp;nové zívnutí a&nbsp;potom ještě dodatek:</span></p>
        <p class="chunk" data-nb-ref-number="130" id="chunk130" data-nb-words="41" data-nb-chars="268"><span class="idea" data-nb-ref-number="132" id="idea132" data-nb-words="41" data-nb-chars="268">„Potom ty&nbsp;všechny vostatní vodsoudili k&nbsp;velkej pokutě, a&nbsp;zejtra mně udělají, paní Müllerová, cezený nudle&nbsp;–“ Švejk převalil se&nbsp;na&nbsp;druhý bok a&nbsp;chrápal dál, zatímco mezi kuchařem okultistou Jurajdou a&nbsp;jednoročním dobrovolníkem nastala debata týkající se&nbsp;věcí v&nbsp;budoucnu.</span></p>
        <p class="chunk" data-nb-ref-number="131" id="chunk131" data-nb-words="100" data-nb-chars="623"><span class="idea" data-nb-ref-number="133" id="idea133" data-nb-words="100" data-nb-chars="623">Okultista Jurajda mínil, že&nbsp;třebas na&nbsp;první pohled zdá se&nbsp;to&nbsp;být nesmyslem, když člověk píše z&nbsp;legrace o&nbsp;něčem, co&nbsp;bude v&nbsp;budoucnosti, ale je&nbsp;jisto, že&nbsp;i&nbsp;taková legrace velice často obsahuje prorocká fakta, kdy duševní zrak člověka překonává, pod vlivem tajemných sil, záclonu neznáma budoucnosti. Od&nbsp;toho okamžiku byl Jurajda ve&nbsp;své řeči samá záclona. Ob&nbsp;větu objevovala se&nbsp;jeho záclona budoucnosti, až&nbsp;konečně přešel dokonce na&nbsp;regeneraci, to&nbsp;jest na&nbsp;obnovování lidského těla, vrazil do&nbsp;toho schopnost obnovování těla u&nbsp;nálevníků, skončil prohlášením, že&nbsp;každý člověk může utrhnout ještěrce ocas a&nbsp;ten že&nbsp;jí&nbsp;opět naroste.</span></p>
        <p class="chunk" data-nb-ref-number="132" id="chunk132" data-nb-words="68" data-nb-chars="404"><span class="idea" data-nb-ref-number="134" id="idea134" data-nb-words="68" data-nb-chars="404">Telefonista Chodounský k&nbsp;tomu poznamenal, že&nbsp;by&nbsp;si&nbsp;lidi medili, kdyby to&nbsp;u&nbsp;nich bylo možné jako s&nbsp;tím ocasem u&nbsp;ještěrky. Jako řekněme například na&nbsp;vojně, někomu to&nbsp;utrhne hlavu nebo jiné části těla, a&nbsp;pro vojenskou správu byla by&nbsp;taková věc strašně vítanou, poněvadž by&nbsp;nebyli žádní invalidi. Takový jeden rakouský voják, kterému by&nbsp;pořád rostly nohy, ruce, hlavy, byl by&nbsp;jistě cennější než celá brigáda.</span></p>
        <p class="chunk" data-nb-ref-number="133" id="chunk133" data-nb-words="68" data-nb-chars="460"><span class="idea" data-nb-ref-number="135" id="idea135" data-nb-words="68" data-nb-chars="460">Jednoroční dobrovolník prohlásil, že&nbsp;dnes, díky vyspělé válečné technice, možno je&nbsp;s&nbsp;úspěchem nepřítele rozpůlit třebas i&nbsp;na tři příčné díly. Existuje zákon o&nbsp;obnovení těla mrskavek z&nbsp;rodu nálevníků; každá rozpůlená část obnovuje se, dostává nové ústrojí a&nbsp;roste samostatně jako mrskavka. V&nbsp;analogickém případě po&nbsp;každé bitvě by&nbsp;se&nbsp;rakouské vojsko zúčastnivší se&nbsp;této bitvy ztrojnásobilo, zdesateronásobilo, ke&nbsp;každé noze by&nbsp;se&nbsp;vyvinul nový svěží infanterista.</span></p>
        <p class="chunk" data-nb-ref-number="134" id="chunk134" data-nb-words="16" data-nb-chars="105"><span class="idea" data-nb-ref-number="136" id="idea136" data-nb-words="16" data-nb-chars="105">„Kdyby vás tak slyšel Švejk,“ poznamenal účetní šikovatel Vaněk, „ten by&nbsp;nám uvedl aspoň nějaký příklad.“</span></p>
        <p class="chunk" data-nb-ref-number="135" id="chunk135" data-nb-words="19" data-nb-chars="115"><span class="idea" data-nb-ref-number="137" id="idea137" data-nb-words="19" data-nb-chars="115">Švejk reagoval na&nbsp;své jméno a&nbsp;zamumlal: „Hier,“ a&nbsp;chrápal zase dál, vydav ze&nbsp;sebe tento projev vojenské disciplíny.</span></p>
        <p class="chunk" data-nb-ref-number="136" id="chunk136" data-nb-words="9" data-nb-chars="62"><span class="idea" data-nb-ref-number="138" id="idea138" data-nb-words="9" data-nb-chars="62">V&nbsp;pootevřených dveřích vagónu objevila se&nbsp;hlava poručíka Duba.</span></p>
        <p class="chunk" data-nb-ref-number="137" id="chunk137" data-nb-words="5" data-nb-chars="26"><span class="idea" data-nb-ref-number="139" id="idea139" data-nb-words="5" data-nb-chars="26">„Je zde Švejk?“ otázal se.</span></p>
        <p class="chunk" data-nb-ref-number="138" id="chunk138" data-nb-words="8" data-nb-chars="72"><span class="idea" data-nb-ref-number="140" id="idea140" data-nb-words="8" data-nb-chars="72">„Spí, poslušně hlásím, pane lajtnant,“ odpověděl jednoroční dobrovolník.</span></p>
        <p class="chunk" data-nb-ref-number="139" id="chunk139" data-nb-words="14" data-nb-chars="82"><span class="idea" data-nb-ref-number="141" id="idea141" data-nb-words="14" data-nb-chars="82">„Když se&nbsp;ptám po&nbsp;něm, vy&nbsp;jednoroční dobrovolníku, máte ihned skočit a&nbsp;zavolat ho.“</span></p>
        <p class="chunk" data-nb-ref-number="140" id="chunk140" data-nb-words="6" data-nb-chars="34"><span class="idea" data-nb-ref-number="142" id="idea142" data-nb-words="6" data-nb-chars="34">„To nejde, pane lajtnant, on&nbsp;spí.“</span></p>
        <p class="chunk" data-nb-ref-number="141" id="chunk141" data-nb-words="30" data-nb-chars="184"><span class="idea" data-nb-ref-number="143" id="idea143" data-nb-words="30" data-nb-chars="184">„Tak ho&nbsp;vzbuďte! Já&nbsp;se&nbsp;divím, že&nbsp;vám to, jednoroční dobrovolníku, hned nenapadlo? Máte přece projevovat více ochoty vůči svým představeným! Vy&nbsp;mne ještě neznáte.&nbsp;– Ale až&nbsp;mne poznáte…“</span></p>
        <p class="chunk" data-nb-ref-number="142" id="chunk142" data-nb-words="5" data-nb-chars="42"><span class="idea" data-nb-ref-number="144" id="idea144" data-nb-words="5" data-nb-chars="42">Jednoroční dobrovolník začal budit Švejka.</span></p>
        <p class="chunk" data-nb-ref-number="143" id="chunk143" data-nb-words="3" data-nb-chars="24"><span class="idea" data-nb-ref-number="145" id="idea145" data-nb-words="3" data-nb-chars="24">„Švejku, hoří, vstávej!“</span></p>
        <p class="chunk" data-nb-ref-number="144" id="chunk144" data-nb-words="18" data-nb-chars="117"><span class="idea" data-nb-ref-number="146" id="idea146" data-nb-words="18" data-nb-chars="117">„Když tenkrát hořely Odkolkovy mlejny,“ zabručel Švejk, obraceje se&nbsp;opět na&nbsp;druhý bok, „přijeli hasiči až&nbsp;z&nbsp;Vysočan…“</span></p>
        <p class="chunk" data-nb-ref-number="145" id="chunk145" data-nb-words="15" data-nb-chars="100"><span class="idea" data-nb-ref-number="147" id="idea147" data-nb-words="15" data-nb-chars="100">„Račte vidět,“ řekl vlídně jednoroční dobrovolník poručíkovi Dubovi, „že ho&nbsp;budím, ale že&nbsp;to&nbsp;nejde.“</span></p>
        <p class="chunk" data-nb-ref-number="146" id="chunk146" data-nb-words="4" data-nb-chars="25"><span class="idea" data-nb-ref-number="148" id="idea148" data-nb-words="4" data-nb-chars="25">Poručík Dub se&nbsp;rozzlobil.</span></p>
        <p class="chunk" data-nb-ref-number="147" id="chunk147" data-nb-words="22" data-nb-chars="138"><span class="idea" data-nb-ref-number="149" id="idea149" data-nb-words="22" data-nb-chars="138">„Jak se&nbsp;jmenujete, jednoroční dobrovolníku?&nbsp;– Marek?&nbsp;– Aha, to&nbsp;jste ten jednoroční dobrovolník Marek, který seděl pořád v&nbsp;arestě, že&nbsp;ano?“</span></p>
        <p class="chunk" data-nb-ref-number="148" id="chunk148" data-nb-words="35" data-nb-chars="266"><span class="idea" data-nb-ref-number="150" id="idea150" data-nb-words="35" data-nb-chars="266">„Ano, pane lajtnant. Prodělal jsem jednoroční kurs, tak řečeno, v&nbsp;kriminále a&nbsp;byl jsem redegradován, to&nbsp;jest po&nbsp;svém propuštění od&nbsp;divizního soudu, kde moje nevina vyšla najevo, jmenován batalionsgeschichtsschreibrem s&nbsp;ponecháním hodnosti jednoročního dobrovolníka.“</span></p>
        <p class="chunk" data-nb-ref-number="149" id="chunk149" data-nb-words="30" data-nb-chars="171"><span class="idea" data-nb-ref-number="151" id="idea151" data-nb-words="30" data-nb-chars="171">„Vy jím dlouho nebudete,“ řval poručík Dub, celý červený v&nbsp;obličeji, kterýžto přechod z&nbsp;barvy do&nbsp;barvy dělal dojem, že&nbsp;mu&nbsp;nabíhají tváře po&nbsp;fackách, „o&nbsp;to se&nbsp;přičiním já!“</span></p>
        <p class="chunk" data-nb-ref-number="150" id="chunk150" data-nb-words="12" data-nb-chars="90"><span class="idea" data-nb-ref-number="152" id="idea152" data-nb-words="12" data-nb-chars="90">„Prosím, pane lajtnant, abych byl předveden k&nbsp;raportu,“ řekl vážně jednoroční dobrovolník.</span></p>
        <p class="chunk" data-nb-ref-number="151" id="chunk151" data-nb-words="32" data-nb-chars="182"><span class="idea" data-nb-ref-number="153" id="idea153" data-nb-words="32" data-nb-chars="182">„Vy si&nbsp;se&nbsp;mnou nehrajte,“ řekl poručík Dub. „Já vám dám raport. My&nbsp;se&nbsp;ještě spolu setkáme, ale pak vás to&nbsp;bude setsakramentsky mrzet, poněvadž mě&nbsp;poznáte, když mě&nbsp;teď ještě neznáte!“</span></p>
        <p class="chunk" data-nb-ref-number="152" id="chunk152" data-nb-words="73" data-nb-chars="448"><span class="idea" data-nb-ref-number="154" id="idea154" data-nb-words="73" data-nb-chars="448">Poručík Dub odcházel hněvivě od&nbsp;vagónu, zapomenuv v&nbsp;rozčilení na&nbsp;Švejka, ačkoliv měl před chvílí ten nejlepší úmysl zavolat Švejka a&nbsp;říct mu: „Dejchni na&nbsp;mě!“ jakožto sáhnutí k&nbsp;poslednímu prostředku ku&nbsp;zjištění Švejkova nezákonného alkoholismu. Teď bylo však již pozdě, poněvadž když se&nbsp;opět za&nbsp;půl hodiny vrátil k&nbsp;vagónu, rozdali mezitím pro mužstvo černou kávu s&nbsp;rumem, Švejk byl již vzhůru a&nbsp;na volání poručíka Duba vyskočil jako srnka z&nbsp;vagónu.</span></p>
        <p class="chunk" data-nb-ref-number="153" id="chunk153" data-nb-words="8" data-nb-chars="44"><span class="idea" data-nb-ref-number="155" id="idea155" data-nb-words="8" data-nb-chars="44">„Dýchni na&nbsp;mne!“ zařval na&nbsp;něho poručík Dub.</span></p>
        <p class="chunk" data-nb-ref-number="154" id="chunk154" data-nb-words="17" data-nb-chars="95"><span class="idea" data-nb-ref-number="156" id="idea156" data-nb-words="17" data-nb-chars="95">Švejk vydechl na&nbsp;něho celou zásobu svých plic, jako když horký vítr nese do&nbsp;polí vůni lihovaru.</span></p>
        <p class="chunk" data-nb-ref-number="155" id="chunk155" data-nb-words="6" data-nb-chars="30"><span class="idea" data-nb-ref-number="157" id="idea157" data-nb-words="6" data-nb-chars="30">„Co je&nbsp;z&nbsp;tebe, chlape, cítit?“</span></p>
        <p class="chunk" data-nb-ref-number="156" id="chunk156" data-nb-words="9" data-nb-chars="53"><span class="idea" data-nb-ref-number="158" id="idea158" data-nb-words="9" data-nb-chars="53">„Poslušně hlásím, pane lajtnant, ze&nbsp;mě&nbsp;je&nbsp;cítit rum.“</span></p>
        <p class="chunk" data-nb-ref-number="157" id="chunk157" data-nb-words="11" data-nb-chars="77"><span class="idea" data-nb-ref-number="159" id="idea159" data-nb-words="11" data-nb-chars="77">„Tak vidíš, chlapečku,“ vítězně zvolal poručík Dub. „Konečně jsem tě&nbsp;dostal.“</span></p>
        <p class="chunk" data-nb-ref-number="158" id="chunk158" data-nb-words="47" data-nb-chars="265"><span class="idea" data-nb-ref-number="160" id="idea160" data-nb-words="47" data-nb-chars="265">„Ano, pane lajtnant,“ řekl Švejk beze všeho výrazu znepokojení. „Právě jsme fasovali rum do&nbsp;kafe a&nbsp;já jsem napřed vypil rum. Jestli však, pane lajtnant, je&nbsp;ňáký nový nařízení, že&nbsp;se&nbsp;má&nbsp;pít napřed kafe a&nbsp;pak teprv rum, prosím za&nbsp;odpuštění, příště se&nbsp;to&nbsp;již nestane.“</span></p>
        <p class="chunk" data-nb-ref-number="159" id="chunk159" data-nb-words="15" data-nb-chars="87"><span class="idea" data-nb-ref-number="161" id="idea161" data-nb-words="15" data-nb-chars="87">„A&nbsp;proč jsi chrápal, když jsem byl před půlhodinou u&nbsp;vagónu? Vždyť tě&nbsp;nemohli vzbudit.“</span></p>
        <p class="chunk" data-nb-ref-number="160" id="chunk160" data-nb-words="139" data-nb-chars="800"><span class="idea" data-nb-ref-number="162" id="idea162" data-nb-words="139" data-nb-chars="800">„Já jsem, poslušně hlásím, pane lajtnant, celou noc nespal, poněvadž jsem si&nbsp;vzpomínal na&nbsp;ty&nbsp;doby, když jsme ještě dělali manévry u&nbsp;Vesprimu. Tenkrát suponovanej první a&nbsp;druhej armádní sbor šel přes Štýrsko a&nbsp;západníma Uhrama vobklíčil náš čtvrtej sbor, kterej byl na&nbsp;lágru ve&nbsp;Vídni a&nbsp;v&nbsp;okolí, kde jsme měli všude festunky, ale voni vobešli nás a&nbsp;dostali se&nbsp;až&nbsp;na&nbsp;most, kterej dělali pionýři z&nbsp;pravýho břehu Dunaje. My&nbsp;jsme měli dělat ofenzívu a&nbsp;nám na&nbsp;pomoc měly přijít vojska vod severu a&nbsp;potom taky vod jihu vod Voseka. To&nbsp;nám četli v&nbsp;rozkaze, že&nbsp;nám táhne na&nbsp;pomoc třetí armádní sbor, aby nás nerozbili mezi tím Blatenským jezerem a&nbsp;Prešpurkem, až&nbsp;budeme forykovat proti druhýmu armádnímu sboru. Ale nebylo to&nbsp;nic platný; když jsme měli vyhrát, tak se&nbsp;vodtroubilo a&nbsp;vyhráli to&nbsp;s&nbsp;bílejma páskama.“</span></p>
        <p class="chunk" data-nb-ref-number="161" id="chunk161" data-nb-words="99" data-nb-chars="616"><span class="idea" data-nb-ref-number="163" id="idea163" data-nb-words="99" data-nb-chars="616">Poručík Dub neřekl ani slova a&nbsp;rozpačitě odešel, vrtě hlavou, ale hned se&nbsp;opět vrátil od&nbsp;štábního vagónu a&nbsp;řekl k&nbsp;Švejkovi: „Pamatujte si&nbsp;všichni, že&nbsp;přijde čas, kdy budete přede mnou kňučet!“ Na&nbsp;víc se&nbsp;nevzmohl a&nbsp;opět odešel ke&nbsp;štábnímu vagónu, kde hejtman Ságner právě vyslýchal jednoho nešťastníka od&nbsp;12.&nbsp;kumpanie, kterého předvedl šikovatel Strnad, poněvadž voják začal již nyní pečovat o&nbsp;svou bezpečnost v&nbsp;zákopech a&nbsp;odněkud ze&nbsp;stanice přitáhl dvířka prasečího chlívku, pobitá plechem. Stál tu&nbsp;nyní vyjevený, vypoulený, omlouvaje se, že&nbsp;to&nbsp;chtěl vzít s&nbsp;sebou do&nbsp;dekunků proti šrapnelům, že&nbsp;se&nbsp;chtěl frsichrovat.</span></p>
        <p class="chunk" data-nb-ref-number="162" id="chunk162" data-nb-words="61" data-nb-chars="361"><span class="idea" data-nb-ref-number="164" id="idea164" data-nb-words="61" data-nb-chars="361">Toho použil poručík Dub k&nbsp;velkému kázání o&nbsp;tom, jak se&nbsp;má&nbsp;voják chovat, jaké jsou jeho povinnosti vůči vlasti a&nbsp;mocnáři, který je&nbsp;nejvyšším velitelem a&nbsp;nejvyšším vojenským pánem. Jestli ovšem jsou v&nbsp;bataliónu takové živly, ty&nbsp;že&nbsp;je&nbsp;potřeba vymýtit, potrestat a&nbsp;zavřít. To&nbsp;žvanění bylo tak nevkusné, že&nbsp;hejtman Ságner poklepal provinilci na&nbsp;rameno a&nbsp;řekl k&nbsp;němu:</span></p>
        <p class="chunk" data-nb-ref-number="163" id="chunk163" data-nb-words="28" data-nb-chars="151"><span class="idea" data-nb-ref-number="165" id="idea165" data-nb-words="28" data-nb-chars="151">„Jen když jste to&nbsp;dobře myslel, příště to&nbsp;nedělejte, to&nbsp;je&nbsp;hloupost od&nbsp;vás, ty&nbsp;dvířka dejte zase nazpátek, kde jste je&nbsp;vzal, a&nbsp;táhněte ke&nbsp;všem čertům!“</span></p>
        <p class="chunk" data-nb-ref-number="164" id="chunk164" data-nb-words="80" data-nb-chars="486"><span class="idea" data-nb-ref-number="166" id="idea166" data-nb-words="80" data-nb-chars="486">Poručík Dub zahryzl se&nbsp;do&nbsp;rtů a&nbsp;umínil si, že&nbsp;na&nbsp;něm vlastně závisí celá záchrana rozkládající se&nbsp;disciplíny v&nbsp;bataliónu. Proto obešel ještě jednou celé nádražní prostranství a&nbsp;nalezl u&nbsp;jednoho skladiště, kde byl veliký nápis maďarsko-německý, že&nbsp;se&nbsp;tam nesmí kouřit, nějakého vojáka, který tam seděl a&nbsp;četl si&nbsp;noviny, kterými byl tak zakryt, že&nbsp;nebylo vidět jeho výložky. Vykřikl na&nbsp;něho „Habt Acht“, poněvadž to&nbsp;byl nějaký muž od&nbsp;maďarského regimentu, který v&nbsp;Humenném stál v&nbsp;rezervě.</span></p>
        <p class="chunk" data-nb-ref-number="165" id="chunk165" data-nb-words="75" data-nb-chars="446"><span class="idea" data-nb-ref-number="167" id="idea167" data-nb-words="75" data-nb-chars="446">Poručík Dub s&nbsp;ním zatřásl, maďarský voják vstal, ani neuznal za&nbsp;dobré zasalutovat, strčil jen noviny do&nbsp;kapsy a&nbsp;odcházel směrem k&nbsp;silnici. Poručík Dub šel za&nbsp;ním jako v&nbsp;mátohách, ale maďarský voják zrychlil krok, a&nbsp;potom se&nbsp;obrátiv, dal posměšně ruce vzhůru, aby poručík Dub nebyl ani na&nbsp;okamžik v&nbsp;pochybnostech, že&nbsp;on&nbsp;ihned poznal jeho příslušnost k&nbsp;jednomu z&nbsp;českých pluků. Potom se&nbsp;hned Maďar klusem ztratil mezi blízkými chalupami za&nbsp;silnicí.</span></p>
        <p class="chunk" data-nb-ref-number="166" id="chunk166" data-nb-words="52" data-nb-chars="321"><span class="idea" data-nb-ref-number="168" id="idea168" data-nb-words="52" data-nb-chars="321">Poručík Dub, aby jaksi ukázal, že&nbsp;nemá s&nbsp;touto scénou nic spo­lečného, majestátně vešel do&nbsp;malého krámku u&nbsp;silnice, zmateně ukázal na&nbsp;velkou cívku černých nití, a&nbsp;zastrčiv si&nbsp;je&nbsp;do&nbsp;kapsy, zaplatil a&nbsp;vrátil se&nbsp;do&nbsp;štábního vagónu, kam si&nbsp;dal bataliónní ordonancí zavolat svého sluhu Kunerta, kterému odevzdávaje nitě, řekl:</span></p>
        <p class="chunk" data-nb-ref-number="167" id="chunk167" data-nb-words="12" data-nb-chars="62"><span class="idea" data-nb-ref-number="169" id="idea169" data-nb-words="12" data-nb-chars="62">„Abych se&nbsp;o&nbsp;všechno staral, já&nbsp;vím, že&nbsp;jste na&nbsp;nitě zapomněl.“</span></p>
        <p class="chunk" data-nb-ref-number="168" id="chunk168" data-nb-words="9" data-nb-chars="58"><span class="idea" data-nb-ref-number="170" id="idea170" data-nb-words="9" data-nb-chars="58">„Poslušně hlásím, pane lajtnant, že&nbsp;jich máme celý tucet.“</span></p>
        <p class="chunk" data-nb-ref-number="169" id="chunk169" data-nb-words="16" data-nb-chars="76"><span class="idea" data-nb-ref-number="171" id="idea171" data-nb-words="16" data-nb-chars="76">„Tak mně je&nbsp;hned ukažte, a&nbsp;ať jste hned s&nbsp;nimi tady. Myslíte, že&nbsp;vám věřím?“</span></p>
        <p class="chunk" data-nb-ref-number="170" id="chunk170" data-nb-words="14" data-nb-chars="80"><span class="idea" data-nb-ref-number="172" id="idea172" data-nb-words="14" data-nb-chars="80">Když se&nbsp;Kunert vrátil s&nbsp;celou krabicí cívek, bílých i&nbsp;černých, řekl poručík Dub:</span></p>
        <p class="chunk" data-nb-ref-number="171" id="chunk171" data-nb-words="94" data-nb-chars="505"><span class="idea" data-nb-ref-number="173" id="idea173" data-nb-words="94" data-nb-chars="505">„Vidíš, ty&nbsp;chlape, všimni si&nbsp;dobře těch nití, co&nbsp;jsi ty&nbsp;přines, a&nbsp;téhle mé&nbsp;veliké cívky! Vidíš, jak tvoje nitě jsou tenké, jak se&nbsp;lehce přetrhnou, a&nbsp;teď se&nbsp;podívej na&nbsp;moje, co&nbsp;dají za&nbsp;práci, než je&nbsp;přetrhneš. V&nbsp;poli nepotřebujeme žádných hadrů, v&nbsp;poli musí býti všechno důkladné. Tak zas ty&nbsp;všechny nitě vezmi s&nbsp;sebou a&nbsp;čekej na&nbsp;moje rozkazy a&nbsp;pamatuj si, podruhé nic nedělej samostatně ze&nbsp;své hlavy a&nbsp;přijď se&nbsp;mne zeptat, když něco kupuješ! Nepřej si&nbsp;mne poznat, ty&nbsp;mne ještě neznáš z&nbsp;tý špatný stránky.“</span></p>
        <p class="chunk" data-nb-ref-number="172" id="chunk172" data-nb-words="10" data-nb-chars="68"><span class="idea" data-nb-ref-number="174" id="idea174" data-nb-words="10" data-nb-chars="68">Když Kunert odešel, obrátil se&nbsp;poručík Dub k&nbsp;nadporučíkovi Lukášovi:</span></p>
        <p class="chunk" data-nb-ref-number="173" id="chunk173" data-nb-words="64" data-nb-chars="400"><span class="idea" data-nb-ref-number="175" id="idea175" data-nb-words="64" data-nb-chars="400">„Můj burš je&nbsp;velice inteligentní člověk. Sem tam udělá nějakou chybu, ale jinak velice dobře chápe. Jeho hlavní věcí jest jeho naprostá poctivost. Dostal jsem do&nbsp;Brucku zásilku z&nbsp;venkova od&nbsp;svého švagra, několik pečených mladých husí, a&nbsp;věříte, že&nbsp;se&nbsp;jich ani netkl, a&nbsp;poněvadž jsem je&nbsp;rychle nemohl pojísti, raději je&nbsp;nechal zasmrádnout. To&nbsp;ovšem dělá disciplína. Důstojník si&nbsp;musí vojáky vychovat.“</span></p>
        <p class="chunk" data-nb-ref-number="174" id="chunk174" data-nb-words="16" data-nb-chars="97"><span class="idea" data-nb-ref-number="176" id="idea176" data-nb-words="16" data-nb-chars="97">Nadporučík Lukáš, aby dal najevo, že&nbsp;neposlouchá žvanění toho pitomce, odvrátil se&nbsp;k&nbsp;oknu a&nbsp;řekl:</span></p>
        <p class="chunk" data-nb-ref-number="175" id="chunk175" data-nb-words="4" data-nb-chars="24"><span class="idea" data-nb-ref-number="177" id="idea177" data-nb-words="4" data-nb-chars="24">„Ano, dnes jest středa.“</span></p>
        <p class="chunk" data-nb-ref-number="176" id="chunk176" data-nb-words="20" data-nb-chars="135"><span class="idea" data-nb-ref-number="178" id="idea178" data-nb-words="20" data-nb-chars="135">Poručík Dub obrátil se&nbsp;tedy, cítě potřebu vůbec něco mluvit, na&nbsp;hejtmana Ságnera, ke&nbsp;kterémužto zcela důvěrným, kamarádským tónem řekl:</span></p>
        <p class="chunk" data-nb-ref-number="177" id="chunk177" data-nb-words="5" data-nb-chars="41"><span class="idea" data-nb-ref-number="179" id="idea179" data-nb-words="5" data-nb-chars="41">„Poslyšte, hejtmane Ságnere, co&nbsp;soudíte…“</span></p>
        <p class="chunk" data-nb-ref-number="178" id="chunk178" data-nb-words="10" data-nb-chars="58"><span class="idea" data-nb-ref-number="180" id="idea180" data-nb-words="10" data-nb-chars="58">„Pardon, na&nbsp;moment,“ řekl hejtman Ságner a&nbsp;vyšel z&nbsp;vagónu.</span></p>
        <p class="chunk" data-nb-ref-number="179" id="chunk179" data-nb-words="9" data-nb-chars="53"><span class="idea" data-nb-ref-number="181" id="idea181" data-nb-words="9" data-nb-chars="53">Mezitím Švejk vypravoval si&nbsp;s&nbsp;Kunertem o&nbsp;jeho pánovi.</span></p>
        <p class="chunk" data-nb-ref-number="180" id="chunk180" data-nb-words="13" data-nb-chars="66"><span class="idea" data-nb-ref-number="182" id="idea182" data-nb-words="13" data-nb-chars="66">„Kdes byl po&nbsp;celou dobu, že&nbsp;tě&nbsp;ani nebylo vidět?“ otázal se&nbsp;Švejk.</span></p>
        <p class="chunk" data-nb-ref-number="181" id="chunk181" data-nb-words="47" data-nb-chars="226"><span class="idea" data-nb-ref-number="183" id="idea183" data-nb-words="47" data-nb-chars="226">„Ale to&nbsp;víš,“ řekl Kunert. „S&nbsp;tím mým starým bláznem je&nbsp;pořád práce. Ten tě&nbsp;každou chvilku volá k&nbsp;sobě a&nbsp;ptá se&nbsp;na&nbsp;věci, do&nbsp;kterých ti&nbsp;nic není. Taky se&nbsp;mě&nbsp;ptal, jestli jsem tvůj kamarád, a&nbsp;já jsem řek, že&nbsp;se&nbsp;moc málo vidíme.“</span></p>
        <p class="chunk" data-nb-ref-number="182" id="chunk182" data-nb-words="34" data-nb-chars="175"><span class="idea" data-nb-ref-number="184" id="idea184" data-nb-words="34" data-nb-chars="175">„To je&nbsp;moc hezký vod něho, že&nbsp;se&nbsp;na&nbsp;mě&nbsp;ptá. Já&nbsp;ho&nbsp;mám moc rád, toho tvýho pana lajtnanta. Von je&nbsp;takovej hodnej, dobrosrdečnej a&nbsp;na vojáky jako pravej otec,“ řekl Švejk vážně.</span></p>
        <p class="chunk" data-nb-ref-number="183" id="chunk183" data-nb-words="25" data-nb-chars="125"><span class="idea" data-nb-ref-number="185" id="idea185" data-nb-words="25" data-nb-chars="125">„Jó, to&nbsp;si&nbsp;myslíš,“ odporoval Kunert, „to je&nbsp;pěkná svině, a&nbsp;blbej je&nbsp;jako hovno. Já&nbsp;ho&nbsp;mám už&nbsp;po&nbsp;krk, pořád mě&nbsp;jen sekýruje.“</span></p>
        <p class="chunk" data-nb-ref-number="184" id="chunk184" data-nb-words="94" data-nb-chars="533"><span class="idea" data-nb-ref-number="186" id="idea186" data-nb-words="94" data-nb-chars="533">„Ale jdi pryč,“ divil se&nbsp;Švejk, „vždyť já&nbsp;myslil, že&nbsp;je&nbsp;to&nbsp;takovej vopravdu hodnej člověk, ty&nbsp;ňák divně mluvíš vo&nbsp;svým lajtnantovi, ale to&nbsp;už&nbsp;je&nbsp;vrozený u&nbsp;všech pucfleků. Jako máš toho burše majora Wenzla, ten vo&nbsp;svým pánovi jinak neřekne, než že&nbsp;je&nbsp;to&nbsp;kus zatracenýho, idiotskýho blbouna, a&nbsp;pucflek obrsta Schrödra, ten když o&nbsp;svém pánovi mluvil, jinak ho&nbsp;nenazval než pochcanou potvorou a&nbsp;smradem smradlavým. To&nbsp;máš vod toho, že&nbsp;se&nbsp;to&nbsp;každej burš naučí vod svýho pána. Kdyby pán sám nenadával, tak by&nbsp;to&nbsp;po&nbsp;něm pucflek nevopakoval.</span></p>
        <p class="chunk" data-nb-ref-number="185" id="chunk185" data-nb-words="157" data-nb-chars="902"><span class="idea" data-nb-ref-number="187" id="idea187" data-nb-words="157" data-nb-chars="902">V&nbsp;Budějovicích byl za&nbsp;aktiva lajtnant Procházka, ten zas mnoho nenadával, jen svému pucflekovi říkal ‚ty spanilá krávo‘. Jinou nadávku ten pucflek, nějakej Hibman, vod něho neslyšel. Von si&nbsp;to&nbsp;ten Hibman tak navyk, že&nbsp;když přišel do&nbsp;civilu, říkal tatínkovi, mamince a&nbsp;sestrám ‚ty spanilá krávo‘, a&nbsp;řek to&nbsp;taky své nevěstě, ta&nbsp;se&nbsp;s&nbsp;ním rozešla a&nbsp;žalovala ho&nbsp;pro urážku na&nbsp;cti, poněvadž to&nbsp;řek jí, jejímu tatínkovi i&nbsp;mamince na&nbsp;nějaké taneční zábavě zcela veřejně. A&nbsp;nevodpustila mu&nbsp;to&nbsp;a&nbsp;před soudem taky udala, že&nbsp;kdyby ji&nbsp;nazval krávou někde stranou, že&nbsp;by&nbsp;třebas šla na&nbsp;smír, ale takhle že&nbsp;je&nbsp;to&nbsp;evropská ostuda. Mezi námi řečeno, Kunerte, to&nbsp;bych si&nbsp;na&nbsp;tvýho lajtnanta nikdy nepomyslil. Na&nbsp;mě&nbsp;udělal už&nbsp;tenkrát takovej sympatickej dojem, když jsem s&nbsp;ním prvně mluvil, jako čerstvě vytažený buřty z&nbsp;udírny, a&nbsp;když jsem s&nbsp;ním mluvil podruhý, tak se&nbsp;mi&nbsp;zdál velice sečtělej a&nbsp;nějak takovej voduševnělej.</span></p>
        <p class="chunk" data-nb-ref-number="186" id="chunk186" data-nb-words="268" data-nb-chars="1470"><span class="idea" data-nb-ref-number="188" id="idea188" data-nb-words="268" data-nb-chars="1470">Vodkuď vlastně seš? Přímo z&nbsp;Budějovic? To&nbsp;chválím, když je&nbsp;někdo přímo vodněkud.&nbsp;– A&nbsp;kde tam bydlíš?&nbsp;– Pod podloubím? To&nbsp;je&nbsp;dobře, tam je&nbsp;aspoň v&nbsp;letě chládek. Máš rodinu?&nbsp;– Ženu a&nbsp;tři děti?&nbsp;– To&nbsp;seš šťastnej, kamaráde, aspoň tě&nbsp;bude mít kdo voplakávat, jako to&nbsp;říkal vždycky v&nbsp;kázání můj feldkurát Katz, a&nbsp;vono je&nbsp;to&nbsp;taky pravda, poněvadž jsem jednou slyšel takovou řeč jednoho obršta k&nbsp;záložníkům v&nbsp;Brucku, který jeli odtamtuď do&nbsp;Srbska, že&nbsp;kterej voják zanechá doma rodinu a&nbsp;padne na&nbsp;bojišti, že&nbsp;sice roztrhá všechny rodinný styky&nbsp;– totiž von to&nbsp;řek takhle: ‚Když je&nbsp;mrtfol, ot&nbsp;ródiny mrtfol, ródiny svázek pšetrhnuta, fíc být ajn helt, pónevadž hat geopfert svůj šivota za&nbsp;fětší famílii, za&nbsp;Vaterland.‘ Bydlíš ve&nbsp;čtvrtým poschodí?&nbsp;– V&nbsp;přízemí?&nbsp;– To&nbsp;máš pravdu, teď jsem si&nbsp;vzpomněl, že&nbsp;tam, na&nbsp;budějovickém náměstí, není ani jeden čtyřposchoďovej dům.&nbsp;– Už&nbsp;tedy odcházíš?&nbsp;– Aha, tvůj pan oficír stojí před štábním vagónem a&nbsp;kouká se&nbsp;sem. Když tedy se&nbsp;tě&nbsp;snad zeptá, jestli snad jsem také o&nbsp;něm nemluvil, tak mu&nbsp;beze všeho řekni, že&nbsp;jsem o&nbsp;něm mluvil, a&nbsp;nezapomeň mu&nbsp;říct, jak pěkně jsem o&nbsp;něm mluvil, že&nbsp;jsem málokdy potkal takového oficíra, který by&nbsp;se&nbsp;tak přátelsky a&nbsp;otcovsky choval jako on. Nezapomeň mu&nbsp;říct, že&nbsp;se&nbsp;mi&nbsp;zdá velice sečtělým, a&nbsp;řekni mu&nbsp;taky, že&nbsp;je&nbsp;velice intelikentní. Řekni mu&nbsp;taky, že&nbsp;jsem tě&nbsp;napomínal, abys byl hodnej a&nbsp;dělal mu&nbsp;všechno, co&nbsp;mu&nbsp;na&nbsp;očích vidíš. Pamatuješ si&nbsp;to?“ Švejk vlezl do&nbsp;vagónu a&nbsp;Kunert s&nbsp;nitěma šel zas do&nbsp;svého pelechu.</span></p>
        <p class="chunk" data-nb-ref-number="187" id="chunk187" data-nb-words="16" data-nb-chars="90"><span class="idea" data-nb-ref-number="189" id="idea189" data-nb-words="16" data-nb-chars="90">Za&nbsp;čtvrt hodiny se&nbsp;jelo dál na&nbsp;Novou Čabynu přes vypálené vesnice Brestov a&nbsp;Veliký Radvaň.</span></p>
        <p class="chunk" data-nb-ref-number="188" id="chunk188" data-nb-words="9" data-nb-chars="40"><span class="idea" data-nb-ref-number="190" id="idea190" data-nb-words="9" data-nb-chars="40">Bylo vidět, že&nbsp;zde to&nbsp;již šlo do&nbsp;tuhého.</span></p>
        <p class="chunk" data-nb-ref-number="189" id="chunk189" data-nb-words="45" data-nb-chars="277"><span class="idea" data-nb-ref-number="191" id="idea191" data-nb-words="45" data-nb-chars="277">Karpatské stráně a&nbsp;svahy byly rozryty zákopy jdoucími z&nbsp;údolí do&nbsp;údolí podél trati s&nbsp;novými pražci, po&nbsp;obou stranách veliké jámy od&nbsp;granátů. Někde přes potoky tekoucí do&nbsp;Laborce, jehož horní tok dráha sledovala, bylo vidět nové mosty a&nbsp;ohořelé trámy starých mostových přechodů.</span></p>
        <p class="chunk" data-nb-ref-number="190" id="chunk190" data-nb-words="31" data-nb-chars="199"><span class="idea" data-nb-ref-number="192" id="idea192" data-nb-words="31" data-nb-chars="199">Celé údolí na&nbsp;Medzilaborce bylo rozryto a&nbsp;přeházeno, jako kdyby zde pracovaly armády obrovských krtků. Silnice za&nbsp;říčkou byla rozryta, rozbita a&nbsp;bylo vidět zdupané plochy vedle, jak se&nbsp;vojska valila.</span></p>
        <p class="chunk" data-nb-ref-number="191" id="chunk191" data-nb-words="13" data-nb-chars="99"><span class="idea" data-nb-ref-number="193" id="idea193" data-nb-words="13" data-nb-chars="99">Přívaly a&nbsp;deště odkrývaly na&nbsp;pokraji jam způsobených granáty roztrhané cáry rakouských stejnokrojů.</span></p>
        <p class="chunk" data-nb-ref-number="192" id="chunk192" data-nb-words="18" data-nb-chars="113"><span class="idea" data-nb-ref-number="194" id="idea194" data-nb-words="18" data-nb-chars="113">Za&nbsp;Novou Čabynou na&nbsp;staré ohořelé borovici ve&nbsp;spleti větví visela bota nějakého rakouského pěšáka s&nbsp;kusem holeně.</span></p>
        <p class="chunk" data-nb-ref-number="193" id="chunk193" data-nb-words="18" data-nb-chars="111"><span class="idea" data-nb-ref-number="195" id="idea195" data-nb-words="18" data-nb-chars="111">Bylo vidět lesy bez listí, bez jehličí, jak tu&nbsp;řádil dělostřelecký oheň, stromy bez korun a&nbsp;rozstřílené samoty.</span></p>
        <p class="chunk" data-nb-ref-number="194" id="chunk194" data-nb-words="54" data-nb-chars="349"><span class="idea" data-nb-ref-number="196" id="idea196" data-nb-words="54" data-nb-chars="349">Vlak jel pomalu po&nbsp;čerstvě zbudovaných náspech, takže celý batalión mohl důkladně vnímat a&nbsp;ochutnávat válečné radosti a&nbsp;při pohledu na&nbsp;vojenské hřbitovy s&nbsp;bílými kříži, které se&nbsp;bělaly na&nbsp;planinkách i&nbsp;na svahu zpustošených strání, připravovat se&nbsp;pomalu, ale jistě na&nbsp;pole slávy, která končí zablácenou rakouskou čepicí třepetající se&nbsp;na&nbsp;bílém kříži.</span></p>
        <p class="chunk" data-nb-ref-number="195" id="chunk195" data-nb-words="59" data-nb-chars="338"><span class="idea" data-nb-ref-number="197" id="idea197" data-nb-words="59" data-nb-chars="338">Němci od&nbsp;Kašperských Hor, kteří seděli v&nbsp;zadních vagónech a&nbsp;ještě v&nbsp;Milovicích na&nbsp;stanici hulákali při vjezdu „Wann ich kumm, wann ich wieda kumm…“, od&nbsp;Humenného silně ztichli, poněvadž nahlíželi, že&nbsp;mnozí z&nbsp;těch, jejichž čepice jsou na&nbsp;hrobech, zpívali totéž o&nbsp;tom, jak to&nbsp;bude pěkné, až&nbsp;se&nbsp;opět vrátí a&nbsp;zůstane pořád doma se&nbsp;svou milou.</span></p>
        <p class="chunk" data-nb-ref-number="196" id="chunk196" data-nb-words="15" data-nb-chars="116"><span class="idea" data-nb-ref-number="198" id="idea198" data-nb-words="15" data-nb-chars="116">V&nbsp;Medzilaborci byla zastávka za&nbsp;rozbitým, vypáleným nádražím, z&nbsp;jehož začouzených stěn vyčnívaly zkroucené traverzy.</span></p>
        <p class="chunk" data-nb-ref-number="197" id="chunk197" data-nb-words="17" data-nb-chars="119"><span class="idea" data-nb-ref-number="199" id="idea199" data-nb-words="17" data-nb-chars="119">Nový dlouhý barák ze&nbsp;dřeva, namísto vypáleného nádraží rychle postavený, byl pokryt nalepenými plakáty ve&nbsp;všech řečích:</span></p>
        <p class="chunk" data-nb-ref-number="198" id="chunk198" data-nb-words="4" data-nb-chars="37"><span class="idea" data-nb-ref-number="200" id="idea200" data-nb-words="4" data-nb-chars="37">„Upisujte rakouskou válečnou půjčku!“</span></p>
        <p class="chunk" data-nb-ref-number="199" id="chunk199" data-nb-words="37" data-nb-chars="240"><span class="idea" data-nb-ref-number="201" id="idea201" data-nb-words="37" data-nb-chars="240">V&nbsp;jiném dlouhém baráku byla i&nbsp;stanice Červeného kříže, odkud vyšly s&nbsp;tlustým vojenským lékařem dvě sestřičky a&nbsp;smály se&nbsp;na&nbsp;celé kolo tlustému vojenskému lékaři, který k&nbsp;jich obveselení napodoboval různé zvířecí zvuky a&nbsp;nepodařeně chrochtal.</span></p>
        <p class="chunk" data-nb-ref-number="200" id="chunk200" data-nb-words="17" data-nb-chars="108"><span class="idea" data-nb-ref-number="202" id="idea202" data-nb-words="17" data-nb-chars="108">Pod železničním náspem, v&nbsp;údolí potoka, ležela rozbitá polní kuchyně. Ukazuje na&nbsp;ni, řekl Švejk k&nbsp;Balounovi:</span></p>
        <p class="chunk" data-nb-ref-number="201" id="chunk201" data-nb-words="22" data-nb-chars="130"><span class="idea" data-nb-ref-number="203" id="idea203" data-nb-words="22" data-nb-chars="130">„Podívej se, Baloune, co&nbsp;na&nbsp;nás v&nbsp;krátký budoucnosti čeká. Právě se&nbsp;měla rozdávat mináž, vtom přilít granát a&nbsp;takhle ji&nbsp;spořádal.“</span></p>
        <p class="chunk" data-nb-ref-number="202" id="chunk202" data-nb-words="89" data-nb-chars="517"><span class="idea" data-nb-ref-number="204" id="idea204" data-nb-words="89" data-nb-chars="517">„To je&nbsp;hrozný,“ vzdychl Baloun, „já jsem si&nbsp;nikdy nepomyslil, že&nbsp;mě&nbsp;čeká něco podobnýho, ale to&nbsp;byla vinna ta&nbsp;má&nbsp;pejcha, dyť já&nbsp;jsem si, potvora, koupil v&nbsp;Budějovicích poslední zimu rukavice z&nbsp;kůže. Už&nbsp;mně bylo málo nosit na&nbsp;svejch selskejch pazourách pletený starý rukavice, jako nosil nebožtík táta, a&nbsp;já jen pořád stonal po&nbsp;těch koženejch, městskejch.&nbsp;– Táta žral pučálku, a&nbsp;já hrách ani vidět, jen samou drůbež. Vobyčejná vepřová mně taky nešla pod nos; panímáma mně ji&nbsp;musela dělat, netrestej mě&nbsp;pámbu, na&nbsp;pivu.“</span></p>
        <p class="chunk" data-nb-ref-number="203" id="chunk203" data-nb-words="8" data-nb-chars="63"><span class="idea" data-nb-ref-number="205" id="idea205" data-nb-words="8" data-nb-chars="63">Baloun s&nbsp;naprostým zoufalstvím začal vyznávat generální zpověď:</span></p>
        <p class="chunk" data-nb-ref-number="204" id="chunk204" data-nb-words="83" data-nb-chars="485"><span class="idea" data-nb-ref-number="206" id="idea206" data-nb-words="83" data-nb-chars="485">„Já jsem se&nbsp;vám rouhal svatejm i&nbsp;světicím božím, na&nbsp;Malši v&nbsp;hospodě a&nbsp;v&nbsp;Dolním Zahájí ztřískal jsem kaplana. V&nbsp;boha jsem ještě věřil, to&nbsp;nezapírám, ale o&nbsp;svatým Josefovi jsem pochyboval. Všechny svatý jsem vytrpěl ve&nbsp;stavení, jenom vobrázek svatýho Josefa, ten musel pryč, a&nbsp;tak mě&nbsp;teď pámbu potrestal za&nbsp;všechny ty&nbsp;moje hříchy a&nbsp;za mou nemravnost. Co&nbsp;jsem se&nbsp;těch nemravností na&nbsp;mlejnici napáchal, jak jsem svýmu pantátovi často nadával a&nbsp;vejminěk mu&nbsp;ztrpčoval a&nbsp;svou ženu sekýroval.“</span></p>
        <p class="chunk" data-nb-ref-number="205" id="chunk205" data-nb-words="3" data-nb-chars="18"><span class="idea" data-nb-ref-number="207" id="idea207" data-nb-words="3" data-nb-chars="18">Švejk se&nbsp;zamyslil:</span></p>
        <p class="chunk" data-nb-ref-number="206" id="chunk206" data-nb-words="24" data-nb-chars="127"><span class="idea" data-nb-ref-number="208" id="idea208" data-nb-words="24" data-nb-chars="127">„Vy jste mlynář, že&nbsp;jo?&nbsp;– Tak jste moh vědět, že&nbsp;mlejny boží melou pomalu, ale jistě, když kvůli vám vypukla ta&nbsp;světová válka.“</span></p>
        <p class="chunk" data-nb-ref-number="207" id="chunk207" data-nb-words="6" data-nb-chars="46"><span class="idea" data-nb-ref-number="209" id="idea209" data-nb-words="6" data-nb-chars="46">Jednoroční dobrovolník se&nbsp;vmísil do&nbsp;rozhovoru:</span></p>
        <p class="chunk" data-nb-ref-number="208" id="chunk208" data-nb-words="74" data-nb-chars="505"><span class="idea" data-nb-ref-number="210" id="idea210" data-nb-words="74" data-nb-chars="505">„S&nbsp;tím rouháním, Baloune, a&nbsp;nepřiznáváním všech svatých a&nbsp;světic jste si&nbsp;rozhodně špatně posloužil, poněvadž musíte znát, že&nbsp;naše rakouská armáda jest již od&nbsp;let armádou čistě katolickou, majíc nejskvělejší příklad v&nbsp;našem nejvyšším vojenském pánovi. Jak se&nbsp;můžete vůbec opovážit jít s&nbsp;jedem nenávisti vůči některým svatým a&nbsp;světicím božím do&nbsp;boje, když ministerstvem vojenství zavedeny byly pro posádková velitelství jezuitské exhorty pro pány důstojníky a&nbsp;když jsme viděli slavnost vojenského vzkříšení.</span></p>
        <p class="chunk" data-nb-ref-number="209" id="chunk209" data-nb-words="113" data-nb-chars="673"><span class="idea" data-nb-ref-number="211" id="idea211" data-nb-words="113" data-nb-chars="673">Rozumíte mně dobře, Baloune? Chápete, že&nbsp;vy&nbsp;vlastně provádíte něco proti slavnému duchu naší slavné armády? Jako s&nbsp;tím svatým Josefem, o&nbsp;kterým jste se&nbsp;zmínil, že&nbsp;jeho obrázek nesměl viset u&nbsp;vás ve&nbsp;světnici. Vždyť on&nbsp;je, Baloune, vlastně patronem všech těch, kteří se&nbsp;chtějí dostat z&nbsp;vojny. On&nbsp;byl tesařem, a&nbsp;znáte přece heslo ‚Koukejme, kde tesař nechal díru‘. Kolik lidí už&nbsp;šlo s&nbsp;tím heslem do&nbsp;zajetí&nbsp;– vidouce nezbytí, když, obklíčeni ze&nbsp;všech stran, hleděli zachránit nikoliv snad sebe z&nbsp;egoistického stanoviska, nýbrž sebe jako člena armády, aby potom, až&nbsp;přijdou ze&nbsp;zajetí, mohli říct císaři pánu: ‚My jsme zde a&nbsp;čekáme na&nbsp;další rozkaz!‘ Rozumíte tedy tomu, Baloune?“</span></p>
        <p class="chunk" data-nb-ref-number="210" id="chunk210" data-nb-words="14" data-nb-chars="100"><span class="idea" data-nb-ref-number="212" id="idea212" data-nb-words="14" data-nb-chars="100">„Nerozumím,“ povzdychl Baloun, „vůbec já&nbsp;mám tupou palici. Mně aby se&nbsp;všechno vopakovalo desetkrát.“</span></p>
        <p class="chunk" data-nb-ref-number="211" id="chunk211" data-nb-words="284" data-nb-chars="1579"><span class="idea" data-nb-ref-number="213" id="idea213" data-nb-words="284" data-nb-chars="1579">„Neslevíš?“ otázal se&nbsp;Švejk, „tak já&nbsp;ti&nbsp;to&nbsp;vysvětlím ještě jednou. Tady si&nbsp;slyšel, že&nbsp;se&nbsp;musíš držet podle toho, jakej duch panuje v&nbsp;armádě, že&nbsp;budeš věřit v&nbsp;svatýho Josefa, a&nbsp;když budeš vobklíčenej vod nepřátelů, že&nbsp;budeš koukat, kde tesař nechal díru, abys zachránil sebe pro císaře pána, pro nový vojny. Teď tomu snad rozumíš a&nbsp;uděláš dobře, když se&nbsp;nám vyzpovídáš trochu důkladněji, jaký si&nbsp;ty&nbsp;nemravnosti páchal na&nbsp;tý&nbsp;mlejnici, ne&nbsp;ale abys potom vypravoval něco podobnýho, jako je&nbsp;v&nbsp;té anekdotě vo&nbsp;té&nbsp;děvečce, která se&nbsp;šla zpovídat k&nbsp;panu faráři a&nbsp;potom, když už&nbsp;různý hříchy pověděla, začala se&nbsp;stydět a&nbsp;řekla, že&nbsp;každou noc páchala nemravnosti. To&nbsp;se&nbsp;ví, že&nbsp;jak tohle pan farář uslyšel, hned mu&nbsp;začaly téct sliny z&nbsp;papuly a&nbsp;řek: ‚No, nestyď se, milá dcero, já&nbsp;jsem přec na&nbsp;místě božím, a&nbsp;vypravuj mně pěkně dopodrobna vo&nbsp;svejch nemravnostech.‘ A&nbsp;vona se&nbsp;mu&nbsp;tam dala do&nbsp;pláče, že&nbsp;se&nbsp;stydí, že&nbsp;je&nbsp;to&nbsp;taková hrozná nemravnost, a&nbsp;von ji&nbsp;zas upozorňoval, že&nbsp;je&nbsp;otec duchovní. Konečně vona po&nbsp;dlouhým zdráhání začala s&nbsp;tím, že&nbsp;se&nbsp;vždycky svlíkla a&nbsp;vlezla si&nbsp;do&nbsp;postele. A&nbsp;zas z&nbsp;ní nemoh dostat ani slovo a&nbsp;jen se&nbsp;ještě víc rozeřvala. Von tedy zas, aby se&nbsp;nestyděla, že&nbsp;von je&nbsp;člověk hříšná nádoba vod svý přirozenosti, ale milost boží že&nbsp;je&nbsp;neskonalá. Vona se&nbsp;tedy vodhodlala a&nbsp;s&nbsp;pláčem povídala: ‚Když jsem si&nbsp;teda lehla svlečená do&nbsp;postele, tak jsem si&nbsp;počala vybírat špínu mezi prsty u&nbsp;nohou a&nbsp;čichala jsem k&nbsp;tomu.‘ To&nbsp;byla tedy ta&nbsp;celá její nemravnost. Já&nbsp;ale doufám, Baloune, žes tohle na&nbsp;mlejnici nedělal a&nbsp;že nám povíš něco vopravdovějšího, nějakou skutečnou nemravnost.“</span></p>
        <p class="chunk" data-nb-ref-number="212" id="chunk212" data-nb-words="54" data-nb-chars="355"><span class="idea" data-nb-ref-number="214" id="idea214" data-nb-words="54" data-nb-chars="355">Objevilo se, že&nbsp;Baloun, dle svého vyjádření, páchal nemravnosti ve&nbsp;mlejnici se&nbsp;selkami, kterážto nemravnost záležela v&nbsp;tom, že&nbsp;jim míchal mouku, což ve&nbsp;své prostotě duševní nazýval nemravností. Nejvíce byl zklamán telegrafista Chodounský a&nbsp;ptal se&nbsp;ho, jestli opravdu neměl nic se&nbsp;selkama ve&nbsp;mlejnici, na&nbsp;pytlech mouky, načež Baloun odpovídal klátě rukama:</span></p>
        <p class="chunk" data-nb-ref-number="213" id="chunk213" data-nb-words="6" data-nb-chars="29"><span class="idea" data-nb-ref-number="215" id="idea215" data-nb-words="6" data-nb-chars="29">„Na to&nbsp;jsem byl moc hloupej.“</span></p>
        <p class="chunk" data-nb-ref-number="214" id="chunk214" data-nb-words="41" data-nb-chars="271"><span class="idea" data-nb-ref-number="216" id="idea216" data-nb-words="41" data-nb-chars="271">Mužstvu bylo oznámeno, že&nbsp;oběd bude za&nbsp;Palotou v&nbsp;Lupkovském průsmyku, a&nbsp;také vyšli do&nbsp;obce Medzilaborce bataliónní účetní šikovatel s&nbsp;kuchaři od&nbsp;kumpanií a&nbsp;poručíkem Cajthamlem, který měl na&nbsp;starosti hospodářství bataliónu. K&nbsp;nim byli přiděleni čtyři mužové jako patrola.</span></p>
        <p class="chunk" data-nb-ref-number="215" id="chunk215" data-nb-words="37" data-nb-chars="259"><span class="idea" data-nb-ref-number="217" id="idea217" data-nb-words="37" data-nb-chars="259">Vrátili se&nbsp;za&nbsp;necelé půl hodiny se&nbsp;třemi prasaty uvázanými za&nbsp;zadní nohu, řvoucí rodinou uherského Rusa, kterému prasata byla rekvírována, a&nbsp;tlustým vojenským lékařem z&nbsp;baráku Červeného kříže, který cosi horlivě vykládal poručíku Cajthamlovi, krčícímu rameny.</span></p>
        <p class="chunk" data-nb-ref-number="216" id="chunk216" data-nb-words="57" data-nb-chars="329"><span class="idea" data-nb-ref-number="218" id="idea218" data-nb-words="57" data-nb-chars="329">Před štábním vagónem celý spor dosáhl vrcholu, když vojenský lékař počal do&nbsp;očí tvrdit hejtmanovi Ságnerovi, že&nbsp;ta&nbsp;prasata jsou určena pro hospitál Červeného kříže, o&nbsp;čemž zas sedlák nechtěl nic vědět, a&nbsp;žádal, aby mu&nbsp;byla prasata navrácena, že&nbsp;je&nbsp;to&nbsp;jeho poslední majetek a&nbsp;že rozhodně nemůže je&nbsp;dát za&nbsp;tu&nbsp;cenu, co&nbsp;mu&nbsp;vyplatili.</span></p>
        <p class="chunk" data-nb-ref-number="217" id="chunk217" data-nb-words="28" data-nb-chars="173"><span class="idea" data-nb-ref-number="219" id="idea219" data-nb-words="28" data-nb-chars="173">Strkal přitom peníze, které měl za&nbsp;prasata v&nbsp;hrsti, hejtmanovi Ságnerovi, kterého držela selka za&nbsp;druhou ruku, líbala mu&nbsp;ji&nbsp;v&nbsp;té poníženosti, kterou tento kraj vždy vynikal.</span></p>
        <p class="chunk" data-nb-ref-number="218" id="chunk218" data-nb-words="34" data-nb-chars="189"><span class="idea" data-nb-ref-number="220" id="idea220" data-nb-words="34" data-nb-chars="189">Hejtman Ságner byl z&nbsp;toho celý polekán a&nbsp;chvíli trvalo, nežli se&nbsp;mu&nbsp;podařilo odstrčit starou selku. Nebylo to&nbsp;však nic platné, místo ní&nbsp;přišly mladé síly, které se&nbsp;mu&nbsp;jaly znova cucat ruce.</span></p>
        <p class="chunk" data-nb-ref-number="219" id="chunk219" data-nb-words="7" data-nb-chars="51"><span class="idea" data-nb-ref-number="221" id="idea221" data-nb-words="7" data-nb-chars="51">Poručík Cajthaml hlásil však zcela obchodním tónem:</span></p>
        <p class="chunk" data-nb-ref-number="220" id="chunk220" data-nb-words="144" data-nb-chars="954"><span class="idea" data-nb-ref-number="222" id="idea222" data-nb-words="144" data-nb-chars="954">„Ten chlap má&nbsp;ještě dvanáct prasat a&nbsp;dostal vyplaceno zcela řádně, podle posledního rozkazu po&nbsp;divizi číslo 12420, hospodářská část. Dle toho rozkazu, §&nbsp;16, jest kupovati vepřový dobytek v&nbsp;místech válkou nestižených ne&nbsp;dráže než 2&nbsp;K&nbsp;16 haléřů za&nbsp;jeden kilogram živé váhy; v&nbsp;místech válkou postižených přidati na&nbsp;jeden kilogram živé váhy 36 haléřů, platiti tedy za&nbsp;jeden kilogram 2&nbsp;K&nbsp;52&nbsp;haléře. K&nbsp;tomu poznámka: Byly-li zjištěny případy, že&nbsp;v&nbsp;místech válkou postižených ucelena zůstala hospodářství s&nbsp;plným stavem vepřového bravu, který může býti odeslán k&nbsp;zásobovacím účelům procházejících částí, vypláceti za&nbsp;odebrané vepřové maso jako v&nbsp;místech válkou nestižených, se&nbsp;zvláštním příplatkem 12&nbsp;haléřů na&nbsp;jeden kilogram živé váhy. Není-li tato situace úplně jasnou, sestaviti komisi ihned na&nbsp;místě z&nbsp;interesenta, velitele procházejícího vojenského oddílu a&nbsp;toho důstojníka nebo účetního šikovatele (jde-li o&nbsp;menší formace), jimž svěřena hospodářská část.“</span></p>
        <p class="chunk" data-nb-ref-number="221" id="chunk221" data-nb-words="51" data-nb-chars="303"><span class="idea" data-nb-ref-number="223" id="idea223" data-nb-words="51" data-nb-chars="303">Všechno toto přečetl poručík Cajthaml z&nbsp;kopie rozkazu po&nbsp;divizi, který nosil neustále s&nbsp;sebou a&nbsp;takřka už&nbsp;uměl nazpaměť, že&nbsp;se&nbsp;na&nbsp;frontovém území zvyšuje odměna za&nbsp;jeden kilogram mrkve na&nbsp;15,30 h&nbsp;a&nbsp;pro offiziersmenageküchenabteilung za&nbsp;karfiól v&nbsp;území při frontě na&nbsp;1&nbsp;korunu 75 haléřů za&nbsp;jeden kilogram.</span></p>
        <p class="chunk" data-nb-ref-number="222" id="chunk222" data-nb-words="16" data-nb-chars="108"><span class="idea" data-nb-ref-number="224" id="idea224" data-nb-words="16" data-nb-chars="108">Ti, kteří to&nbsp;vypracovávali ve&nbsp;Vídni, představovali si&nbsp;frontové území jako zemi oplývající mrkví a&nbsp;karfiólem.</span></p>
        <p class="chunk" data-nb-ref-number="223" id="chunk223" data-nb-words="23" data-nb-chars="146"><span class="idea" data-nb-ref-number="225" id="idea225" data-nb-words="23" data-nb-chars="146">Poručík Cajthaml přečetl to&nbsp;ovšem rozčilenému sedlákovi německy a&nbsp;tázal se&nbsp;ho&nbsp;taktéž, jestli tomu rozumí; když ten zavrtěl hlavou, zařval na&nbsp;něho:</span></p>
        <p class="chunk" data-nb-ref-number="224" id="chunk224" data-nb-words="3" data-nb-chars="20"><span class="idea" data-nb-ref-number="226" id="idea226" data-nb-words="3" data-nb-chars="20">„Chceš tedy komisi?“</span></p>
        <p class="chunk" data-nb-ref-number="225" id="chunk225" data-nb-words="54" data-nb-chars="310"><span class="idea" data-nb-ref-number="227" id="idea227" data-nb-words="54" data-nb-chars="310">Ten rozuměl slovu komise, proto zakýval hlavou, a&nbsp;zatímco jeho prasata už&nbsp;před chvílí byla odvlečena k&nbsp;polním kuchyním na&nbsp;popravu, obstoupili ho&nbsp;přidělení k&nbsp;rekvizici vojáci s&nbsp;bajonety a&nbsp;komise se&nbsp;vypravila do&nbsp;jeho statku, aby se&nbsp;zjistilo, má-li dostat 2&nbsp;K&nbsp;52&nbsp;haléře za&nbsp;jeden kilogram, anebo jen 2&nbsp;K&nbsp;28&nbsp;haléřů.</span></p>
        <p class="chunk" data-nb-ref-number="226" id="chunk226" data-nb-words="19" data-nb-chars="116"><span class="idea" data-nb-ref-number="228" id="idea228" data-nb-words="19" data-nb-chars="116">Nevyšli ještě ani na&nbsp;cestu vedoucí k&nbsp;obci, když vtom ozval se&nbsp;od&nbsp;polních kuchyní trojnásobný smrtelný kvikot prasat.</span></p>
        <p class="chunk" data-nb-ref-number="227" id="chunk227" data-nb-words="9" data-nb-chars="53"><span class="idea" data-nb-ref-number="229" id="idea229" data-nb-words="9" data-nb-chars="53">Sedlák pochopil, že&nbsp;je&nbsp;všemu konec, a&nbsp;zoufale zvolal:</span></p>
        <p class="chunk" data-nb-ref-number="228" id="chunk228" data-nb-words="7" data-nb-chars="45"><span class="idea" data-nb-ref-number="230" id="idea230" data-nb-words="7" data-nb-chars="45">„Davajtě mně za&nbsp;každyju svinju dva rýnskija!“</span></p>
        <p class="chunk" data-nb-ref-number="229" id="chunk229" data-nb-words="20" data-nb-chars="140"><span class="idea" data-nb-ref-number="231" id="idea231" data-nb-words="20" data-nb-chars="140">Čtyři vojáci ho&nbsp;těsněji obklopili a&nbsp;celá rodina zastavila cestu hejtmanovi Ságnerovi a&nbsp;poručíku Cajthamlovi, kleknuvši si&nbsp;do&nbsp;prachu silnice.</span></p>
        <p class="chunk" data-nb-ref-number="230" id="chunk230" data-nb-words="31" data-nb-chars="199"><span class="idea" data-nb-ref-number="232" id="idea232" data-nb-words="31" data-nb-chars="199">Matka se&nbsp;dvěma dcerami objímaly kolena obou, nazývajíce je&nbsp;dobrodinci, až&nbsp;je&nbsp;sedlák zakřikl a&nbsp;zvolal ukrajinským dialektem uherských Rusů, aby vstaly, ať&nbsp;si&nbsp;vojáci prasata sežerou a&nbsp;chcípnou po&nbsp;nich.</span></p>
        <p class="chunk" data-nb-ref-number="231" id="chunk231" data-nb-words="37" data-nb-chars="199"><span class="idea" data-nb-ref-number="233" id="idea233" data-nb-words="37" data-nb-chars="199">Tak sešlo z&nbsp;komise, a&nbsp;poněvadž sedlák se&nbsp;najednou vzbouřil, hrozil pěstí, dostal od&nbsp;jednoho vojáka kolbou, až&nbsp;to&nbsp;o&nbsp;jeho kožich zadunělo, a&nbsp;celá jeho rodina se&nbsp;pokřižovala a&nbsp;dala se&nbsp;i&nbsp;s&nbsp;otcem na&nbsp;útěk.</span></p>
        <p class="chunk" data-nb-ref-number="232" id="chunk232" data-nb-words="29" data-nb-chars="190"><span class="idea" data-nb-ref-number="234" id="idea234" data-nb-words="29" data-nb-chars="190">Za&nbsp;deset minut potom bataliónní účetní šikovatel pochutnával si&nbsp;již s&nbsp;bataliónním ordonancem Matušičem na&nbsp;vepřovém mozečku ve&nbsp;svém vagóně, a&nbsp;cpaje se&nbsp;udatně, jízlivě ob&nbsp;chvíli říkal písařům:</span></p>
        <p class="chunk" data-nb-ref-number="233" id="chunk233" data-nb-words="28" data-nb-chars="171"><span class="idea" data-nb-ref-number="235" id="idea235" data-nb-words="28" data-nb-chars="171">„To byste žrali, co? Jo, hoši, to&nbsp;je&nbsp;jenom pro šarže. Kuchařům ledvinky a&nbsp;játra, mozeček a&nbsp;ovárek pánům rechnungsfeldvéblům, a&nbsp;písařům jen dvojité porce masa pro manšaft.“</span></p>
        <p class="chunk" data-nb-ref-number="234" id="chunk234" data-nb-words="10" data-nb-chars="66"><span class="idea" data-nb-ref-number="236" id="idea236" data-nb-words="10" data-nb-chars="66">Hejtman Ságner dal již též rozkaz týkající se&nbsp;důstojnické kuchyně:</span></p>
        <p class="chunk" data-nb-ref-number="235" id="chunk235" data-nb-words="12" data-nb-chars="72"><span class="idea" data-nb-ref-number="237" id="idea237" data-nb-words="12" data-nb-chars="72">„Vepřové na&nbsp;kmíně; vybrat to&nbsp;nejlepší maso, aby to&nbsp;nebylo příliš tučné!“</span></p>
        <p class="chunk" data-nb-ref-number="236" id="chunk236" data-nb-words="40" data-nb-chars="236"><span class="idea" data-nb-ref-number="238" id="idea238" data-nb-words="40" data-nb-chars="236">A&nbsp;tak se&nbsp;stalo, že&nbsp;když v&nbsp;Lupkovském průsmyku rozdávala se&nbsp;mužstvu menáž, v&nbsp;každém vojenském kotlíku ve&nbsp;své porci polévky našel jednotlivec dva malé kousíčky masa, a&nbsp;ten, který se&nbsp;narodil ještě na&nbsp;horší planetě, našel jenom kousek kůže.</span></p>
        <p class="chunk" data-nb-ref-number="237" id="chunk237" data-nb-words="35" data-nb-chars="241"><span class="idea" data-nb-ref-number="239" id="idea239" data-nb-words="35" data-nb-chars="241">Panoval u&nbsp;kuchyní obvyklý nepotismus vojenský, rozdávající všem, kteří byli blízko k&nbsp;vládnoucí klice. Pucflekové objevili se&nbsp;v&nbsp;Lupkovském průsmyku se&nbsp;zamaštěnýma hubama. Každá ordonanc měla břicho jako kamínek. Děly se&nbsp;věci do&nbsp;nebe volající.</span></p>
        <p class="chunk" data-nb-ref-number="238" id="chunk238" data-nb-words="53" data-nb-chars="346"><span class="idea" data-nb-ref-number="240" id="idea240" data-nb-words="53" data-nb-chars="346">Jednoroční dobrovolník Marek způsobil u&nbsp;kuchyně skandál, poněvadž chtěl být spravedlivým, a&nbsp;když mu&nbsp;kuchař s&nbsp;poznámkou: „To je&nbsp;pro našeho geschichtsschreibra“ dával do&nbsp;kotlíku s&nbsp;polévkou pořádný řízek vařené kýty, tu&nbsp;on&nbsp;prohlásil, že&nbsp;jsou si&nbsp;na&nbsp;vojně všichni rovni z&nbsp;mužstva, což způsobilo všeobecný souhlas a&nbsp;zavdalo příčinu k&nbsp;nadávání kuchařům.</span></p>
        <p class="chunk" data-nb-ref-number="239" id="chunk239" data-nb-words="42" data-nb-chars="266"><span class="idea" data-nb-ref-number="241" id="idea241" data-nb-words="42" data-nb-chars="266">Jednoroční dobrovolník hodil kus masa nazpátek, zdůrazňuje, že&nbsp;nechce žádnou protekci. U&nbsp;kuchyně to&nbsp;však nepochopili a&nbsp;domnívali se, že&nbsp;batalionsgeschichtsschreiber není spokojen, a&nbsp;kuchař mu&nbsp;řekl po&nbsp;straně, aby přišel až&nbsp;potom, až&nbsp;se&nbsp;rozdá mináž, že&nbsp;mu&nbsp;dá&nbsp;kus nohy.</span></p>
        <p class="chunk" data-nb-ref-number="240" id="chunk240" data-nb-words="48" data-nb-chars="337"><span class="idea" data-nb-ref-number="242" id="idea242" data-nb-words="48" data-nb-chars="337">Písařům se&nbsp;také leskly tlamy, saniteráci odfukovali blahobytem a&nbsp;kolem toho božího požehnání všude dokola neuklizené ještě památky posledních bojů. Všude válely se&nbsp;jímky na&nbsp;patrony, plechové prázdné krabice od&nbsp;konzerv, cáry z&nbsp;ruských, rakouských i&nbsp;německých uniforem, části rozbitých vozů, zakrvácené dlouhé pruhy gázových obvazů a&nbsp;vaty.</span></p>
        <p class="chunk" data-nb-ref-number="241" id="chunk241" data-nb-words="37" data-nb-chars="256"><span class="idea" data-nb-ref-number="243" id="idea243" data-nb-words="37" data-nb-chars="256">Do&nbsp;staré borovice u&nbsp;bývalého nádraží, ze&nbsp;kterého zůstala jen hromada sutin, byl vražen granát, který nevybuchl. Všude bylo vidět střepiny granátů a&nbsp;někde v&nbsp;bezprostřední blízkosti museli patrně pochovat mrtvoly vojáků, poněvadž zde strašně páchlo hnilobou.</span></p>
        <p class="chunk" data-nb-ref-number="242" id="chunk242" data-nb-words="46" data-nb-chars="286"><span class="idea" data-nb-ref-number="244" id="idea244" data-nb-words="46" data-nb-chars="286">A&nbsp;jak tudy procházela vojska a&nbsp;tábořila zde kolem, všude bylo vidět kopečky lidských lejn mezinárodního původu, od&nbsp;všech národů Rakouska, Německa i&nbsp;Ruska. Lejna vojáků všech národností a&nbsp;všech náboženských vyznání ležela vedle sebe či&nbsp;vrstvila se&nbsp;na&nbsp;sobě, aniž by&nbsp;se&nbsp;mezi sebou poprala.</span></p>
        <p class="chunk" data-nb-ref-number="243" id="chunk243" data-nb-words="20" data-nb-chars="137"><span class="idea" data-nb-ref-number="245" id="idea245" data-nb-words="20" data-nb-chars="137">Polorozbořený vodojem, dřevěná budka železničního hlídače a&nbsp;vůbec vše, co&nbsp;mělo nějakou stěnu, bylo provrtáno kulemi z&nbsp;ručnic jako řešeto.</span></p>
        <p class="chunk" data-nb-ref-number="244" id="chunk244" data-nb-words="62" data-nb-chars="416"><span class="idea" data-nb-ref-number="246" id="idea246" data-nb-words="62" data-nb-chars="416">Kvůli úplnějšímu dojmu vojenských radostí za&nbsp;nedalekým vrchem vystupovaly hory dýmu, jako by&nbsp;tam hořela celá vesnice a&nbsp;byl střed velkých vojenských operací. To&nbsp;tam spalovali cholerové a&nbsp;úplavicové baráky k&nbsp;velké radosti těch pánů, kteří měli co&nbsp;dělat se&nbsp;zařizováním onoho hospitálu pod protektorátem arcikněžny Marie a&nbsp;kteří kradli a&nbsp;nabíjeli si&nbsp;kapsy předkládáním účtů za&nbsp;neexistující cholerové a&nbsp;úplavicové baráky.</span></p>
        <p class="chunk" data-nb-ref-number="245" id="chunk245" data-nb-words="23" data-nb-chars="151"><span class="idea" data-nb-ref-number="247" id="idea247" data-nb-words="23" data-nb-chars="151">Teď si&nbsp;to&nbsp;odnášela jedna skupina baráků za&nbsp;všechny ostatní a&nbsp;ve smradu hořících slamníků vznášela se&nbsp;k&nbsp;obloze celá zlodějna arciknížecího protektorátu.</span></p>
        <p class="chunk" data-nb-ref-number="246" id="chunk246" data-nb-words="47" data-nb-chars="314"><span class="idea" data-nb-ref-number="248" id="idea248" data-nb-words="47" data-nb-chars="314">Za&nbsp;nádražím na&nbsp;skále pospíšili si&nbsp;již Němci z&nbsp;říše postavit pomník padlým Brandeburákům s&nbsp;nápisem <em>Den Helden von Lupkapaß</em>, s&nbsp;velikou říšskoněmeckou orlicí vylitou z&nbsp;bronzu, přičemž na&nbsp;podstavci bylo výslovně podotknuto, že&nbsp;ten znak je&nbsp;vyroben z&nbsp;ruských děl ukořistěných při osvobození Karpat říšskoněmeckými pluky.</span></p>
        <p class="chunk" data-nb-ref-number="247" id="chunk247" data-nb-words="75" data-nb-chars="467"><span class="idea" data-nb-ref-number="249" id="idea249" data-nb-words="75" data-nb-chars="467">V&nbsp;této podivné a&nbsp;dosud nezvyklé atmosféře odpočíval batalión po&nbsp;obědě ve&nbsp;vagónech a&nbsp;hejtman Ságner s&nbsp;bataliónním adjutantem ještě se&nbsp;stále nemohli dohovořit šifrovanými telegramy s&nbsp;brigádní bází o&nbsp;dalším postupu bataliónu. Zprávy byly tak nejasné, že&nbsp;to&nbsp;vypadalo asi tak, že&nbsp;by&nbsp;ani neměli do&nbsp;Lupkovského průsmyku přijeti a&nbsp;měli jeti zcela jiným směrem od&nbsp;Nového Města pod Šiatorem, poněvadž v&nbsp;telegramech byla nějaká řeč o&nbsp;místech: Csap&nbsp;– Ungvár, Kis-Berezna&nbsp;– Uzsok.</span></p>
        <p class="chunk" data-nb-ref-number="248" id="chunk248" data-nb-words="92" data-nb-chars="561"><span class="idea" data-nb-ref-number="250" id="idea250" data-nb-words="92" data-nb-chars="561">Za&nbsp;deset minut se&nbsp;objevuje, že&nbsp;tam v&nbsp;brigádní bázi sedící štábní důstojník je&nbsp;nějaký mamlas, poněvadž přichází šifrovaný telegram, zdali mluví 8.&nbsp;maršbatalión 75.&nbsp;regimentu (vojenská šifra G&nbsp;3). Mamlas v&nbsp;brigádní bázi je&nbsp;udiven odpovědí, že&nbsp;jde o&nbsp;7.&nbsp;pochodový prapor 91.&nbsp;pluku, i&nbsp;táže se, kdo dal rozkaz jeti na&nbsp;Mukačevo, po&nbsp;vojenské trati na&nbsp;Stryj, když maršrúta je&nbsp;přes Lupkovský průsmyk na&nbsp;Sanok do&nbsp;Haliče. Mamlas se&nbsp;strašně diví, že&nbsp;se&nbsp;telegrafuje z&nbsp;Lup­kovského průsmyku, a&nbsp;posílá šifru: Maršrúta nezměněna, na&nbsp;Lupkovský průsmyk&nbsp;– Sanok, kde další rozkazy.</span></p>
        <p class="chunk" data-nb-ref-number="249" id="chunk249" data-nb-words="31" data-nb-chars="197"><span class="idea" data-nb-ref-number="251" id="idea251" data-nb-words="31" data-nb-chars="197">Po&nbsp;návratu hejtmana Ságnera rozvinuje se&nbsp;ve&nbsp;štábním vagóně debata o&nbsp;jisté bezhlavosti a&nbsp;činí se&nbsp;určité narážky, že&nbsp;kdyby nebylo říšských Němců, že&nbsp;by&nbsp;byla východní vojenská skupina úplně bezhlavou.</span></p>
        <p class="chunk" data-nb-ref-number="250" id="chunk250" data-nb-words="30" data-nb-chars="190"><span class="idea" data-nb-ref-number="252" id="idea252" data-nb-words="30" data-nb-chars="190">Poručík Dub pokouší se&nbsp;obhajovat bezhlavost rakouského štábu a&nbsp;kecá něco o&nbsp;tom, že&nbsp;zdejší krajina byla dosti zpustošena nedávnými boji a&nbsp;trať nemohla být uvedena ještě do&nbsp;náležitého pořádku.</span></p>
        <p class="chunk" data-nb-ref-number="251" id="chunk251" data-nb-words="51" data-nb-chars="319"><span class="idea" data-nb-ref-number="253" id="idea253" data-nb-words="51" data-nb-chars="319">Všichni důstojníci se&nbsp;na&nbsp;něho dívají soustrastně, jako kdyby chtěli říct, ten pán za&nbsp;svou blbost nemůže. Nenalézaje odporu, poručík Dub rozežvanil se&nbsp;dál o&nbsp;nádherném dojmu, kterým na&nbsp;něho působí tato rozbitá krajina, svědčící o&nbsp;tom, jak dovede bít železná pěst našeho vojska. Opět mu&nbsp;nikdo neodpovídá, načež on&nbsp;opakuje:</span></p>
        <p class="chunk" data-nb-ref-number="252" id="chunk252" data-nb-words="9" data-nb-chars="60"><span class="idea" data-nb-ref-number="254" id="idea254" data-nb-words="9" data-nb-chars="60">„Ano, zajisté, ovšem, Rusové zde ustupovali v&nbsp;úplné panice.“</span></p>
        <p class="chunk" data-nb-ref-number="253" id="chunk253" data-nb-words="38" data-nb-chars="273"><span class="idea" data-nb-ref-number="255" id="idea255" data-nb-words="38" data-nb-chars="273">Hejtman Ságner si&nbsp;umiňuje, že&nbsp;pošle poručíka Duba při nejbližší příležitosti, až&nbsp;bude situace nejvýš nebezpečnou v&nbsp;zákopech, jako oficírspatrolu za&nbsp;drátěné překážky k&nbsp;rekognoskování nepřátelských pozic, a&nbsp;šeptá nadporučíkovi Lukášovi, s&nbsp;kterým jsou vykloněni z&nbsp;okna vagónu:</span></p>
        <p class="chunk" data-nb-ref-number="254" id="chunk254" data-nb-words="13" data-nb-chars="83"><span class="idea" data-nb-ref-number="256" id="idea256" data-nb-words="13" data-nb-chars="83">„Tyhle civilisty byl nám taky čert dlužen. Čím větší inteligent, tím větší hovado.“</span></p>
        <p class="chunk" data-nb-ref-number="255" id="chunk255" data-nb-words="31" data-nb-chars="192"><span class="idea" data-nb-ref-number="257" id="idea257" data-nb-words="31" data-nb-chars="192">Zdá se, že&nbsp;poručík Dub vůbec nepřestane mluvit. Vykládá dál všem důstojníkům, co&nbsp;četl v&nbsp;novinách o&nbsp;těch bojích karpatských i&nbsp;o&nbsp;zápase o&nbsp;karpatské průsmyky za&nbsp;rakousko-německé ofenzívy na&nbsp;Sanu.</span></p>
        <p class="chunk" data-nb-ref-number="256" id="chunk256" data-nb-words="17" data-nb-chars="99"><span class="idea" data-nb-ref-number="258" id="idea258" data-nb-words="17" data-nb-chars="99">Vypravuje o&nbsp;tom tak, jako by&nbsp;se&nbsp;nejen těch bojů zúčastnil, nýbrž dokonce všechny operace sám řídil.</span></p>
        <p class="chunk" data-nb-ref-number="257" id="chunk257" data-nb-words="8" data-nb-chars="61"><span class="idea" data-nb-ref-number="259" id="idea259" data-nb-words="8" data-nb-chars="61">Zejména jsou neobyčejně protivné jeho věty takovéhoto smyslu:</span></p>
        <p class="chunk" data-nb-ref-number="258" id="chunk258" data-nb-words="24" data-nb-chars="176"><span class="idea" data-nb-ref-number="260" id="idea260" data-nb-words="24" data-nb-chars="176">„Potom jsme šli na&nbsp;Bukovsko, abychom měli pojištěnou linii Bukovsko–Dynov, majíce spojení s&nbsp;bardějovskou skupinou u&nbsp;Velké Polanky, kde jsme rozbili samarskou divizi nepřítele.“</span></p>
        <p class="chunk" data-nb-ref-number="259" id="chunk259" data-nb-words="8" data-nb-chars="62"><span class="idea" data-nb-ref-number="261" id="idea261" data-nb-words="8" data-nb-chars="62">Nadporučík Lukáš již nevydržel a&nbsp;poznamenal poručíkovi Dubovi:</span></p>
        <p class="chunk" data-nb-ref-number="260" id="chunk260" data-nb-words="12" data-nb-chars="71"><span class="idea" data-nb-ref-number="262" id="idea262" data-nb-words="12" data-nb-chars="71">„O&nbsp;čemž jsi již před válkou patrně mluvil se&nbsp;svým okresním hejt­manem.“</span></p>
        <p class="chunk" data-nb-ref-number="261" id="chunk261" data-nb-words="12" data-nb-chars="74"><span class="idea" data-nb-ref-number="263" id="idea263" data-nb-words="12" data-nb-chars="74">Poručík Dub podíval se&nbsp;nepřátelsky na&nbsp;nadporučíka Lukáše a&nbsp;vyšel z&nbsp;vagónu.</span></p>
        <p class="chunk" data-nb-ref-number="262" id="chunk262" data-nb-words="75" data-nb-chars="480"><span class="idea" data-nb-ref-number="264" id="idea264" data-nb-words="75" data-nb-chars="480">Vojenský vlak stál na&nbsp;náspu a&nbsp;dole pod svahem, několik metrů, ležely různé předměty zahozené ustupujícími ruskými vojáky, kteří patrně ustupovali tímto příkopem. Bylo zde vidět zrezavělé čajníky, nějaké hrnce, tašky na&nbsp;patrony. Také se&nbsp;zde válely vedle nejrůznějších předmětů kotouče ostnatého drátu a&nbsp;opět ty&nbsp;zakrvácené pruhy gázových obvazů a&nbsp;vaty. Nad tímto příkopem na&nbsp;jednom místě stála skupina vojáků a&nbsp;poručík Dub ihned zjistil, že&nbsp;mezi nimi stojí Švejk a&nbsp;něco jim vykládá.</span></p>
        <p class="chunk" data-nb-ref-number="263" id="chunk263" data-nb-words="3" data-nb-chars="13"><span class="idea" data-nb-ref-number="265" id="idea265" data-nb-words="3" data-nb-chars="13">Šel tedy tam.</span></p>
        <p class="chunk" data-nb-ref-number="264" id="chunk264" data-nb-words="16" data-nb-chars="93"><span class="idea" data-nb-ref-number="266" id="idea266" data-nb-words="16" data-nb-chars="93">„Co se&nbsp;zde stalo?“ ozval se&nbsp;přísný hlas poručíka Duba, přičemž postavil se&nbsp;přímo před Švejka.</span></p>
        <p class="chunk" data-nb-ref-number="265" id="chunk265" data-nb-words="11" data-nb-chars="77"><span class="idea" data-nb-ref-number="267" id="idea267" data-nb-words="11" data-nb-chars="77">„Poslušně hlásím, pane lajtnant,“ odpověděl Švejk za&nbsp;všechny, „že se&nbsp;díváme.“</span></p>
        <p class="chunk" data-nb-ref-number="266" id="chunk266" data-nb-words="9" data-nb-chars="45"><span class="idea" data-nb-ref-number="268" id="idea268" data-nb-words="9" data-nb-chars="45">„A&nbsp;na co&nbsp;se&nbsp;díváte?“ rozkřikl se&nbsp;poručík Dub.</span></p>
        <p class="chunk" data-nb-ref-number="267" id="chunk267" data-nb-words="10" data-nb-chars="63"><span class="idea" data-nb-ref-number="269" id="idea269" data-nb-words="10" data-nb-chars="63">„Poslušně hlásím, pane lajtnant, že&nbsp;se&nbsp;díváme dolů do&nbsp;příkopu.“</span></p>
        <p class="chunk" data-nb-ref-number="268" id="chunk268" data-nb-words="7" data-nb-chars="31"><span class="idea" data-nb-ref-number="270" id="idea270" data-nb-words="7" data-nb-chars="31">„A&nbsp;kdo vám dal k&nbsp;tomu svolení?“</span></p>
        <p class="chunk" data-nb-ref-number="269" id="chunk269" data-nb-words="110" data-nb-chars="633"><span class="idea" data-nb-ref-number="271" id="idea271" data-nb-words="110" data-nb-chars="633">„Poslušně hlásím, pane lajtnant, že&nbsp;je&nbsp;to&nbsp;přání našeho pana obršta Schrödra z&nbsp;Brucku. Když von se&nbsp;s&nbsp;náma loučil, když jsme jeli teď na&nbsp;bojiště, tak ve&nbsp;svý řeči řek, abychom všichni, když budem procházet vopuštěnými bojišti, všeho si&nbsp;dobře všímali, jak se&nbsp;bojovalo a&nbsp;co by&nbsp;nám mohlo bejt na&nbsp;prospěch. A&nbsp;my teď tady vidíme, pane lajtnant, v&nbsp;tejhle muldě, co&nbsp;všechno musí voják vodházet na&nbsp;svým outěku. My&nbsp;tady vidíme, poslušně hlásím, pane lajtnant, jak je&nbsp;to&nbsp;hloupý, když voják táhne s&nbsp;sebou všelijaký zbytečnosti. Von je&nbsp;tím zbytečně zatíženej. Von se&nbsp;tím zbytečně unaví, a&nbsp;když takovou tíhu vleče s&nbsp;sebou, von nemůže lehce bojovat.“</span></p>
        <p class="chunk" data-nb-ref-number="270" id="chunk270" data-nb-words="22" data-nb-chars="164"><span class="idea" data-nb-ref-number="272" id="idea272" data-nb-words="22" data-nb-chars="164">Poručíkovi Dubovi zasvitla náhle naděje, že&nbsp;konečně dostane Švejka před válečný polní soud pro antimilitaristickou velezrádnou propagandu, a&nbsp;proto otázal se&nbsp;rychle:</span></p>
        <p class="chunk" data-nb-ref-number="271" id="chunk271" data-nb-words="19" data-nb-chars="112"><span class="idea" data-nb-ref-number="273" id="idea273" data-nb-words="19" data-nb-chars="112">„Vy tedy myslíte, že&nbsp;má&nbsp;voják odhazovat patrony, které se&nbsp;tady válejí v&nbsp;muldě, nebo bajonety, jak támhle vidím?“</span></p>
        <p class="chunk" data-nb-ref-number="272" id="chunk272" data-nb-words="22" data-nb-chars="152"><span class="idea" data-nb-ref-number="274" id="idea274" data-nb-words="22" data-nb-chars="152">„Ó&nbsp;nikoliv né, poslušně hlásím, pane lajtnant,“ odpověděl Švejk, usmívaje se&nbsp;příjemně, „ráčejí se&nbsp;podívat tady dolů na&nbsp;ten vodhozenej plechovej nočník.“</span></p>
        <p class="chunk" data-nb-ref-number="273" id="chunk273" data-nb-words="56" data-nb-chars="368"><span class="idea" data-nb-ref-number="275" id="idea275" data-nb-words="56" data-nb-chars="368">A&nbsp;vskutku, pod náspem válel se&nbsp;vyzývavě nočník s&nbsp;potlučeným emailem, rozežraný rzí, mezi střepinami hrnců, kteréžto všechny předměty, nehodící se&nbsp;již pro domácnost, ukládal zde přednosta nádraží, patrně jako materiál k&nbsp;diskusím archeologů budoucích věků, kteří, až&nbsp;objeví toto sídlisko, budou z&nbsp;toho magoři, a&nbsp;ve školách budou se&nbsp;děti učit o&nbsp;věku emailovaných nočníků.</span></p>
        <p class="chunk" data-nb-ref-number="274" id="chunk274" data-nb-words="27" data-nb-chars="156"><span class="idea" data-nb-ref-number="276" id="idea276" data-nb-words="27" data-nb-chars="156">Poručík Dub zadíval se&nbsp;na&nbsp;tento předmět, ale nemohl nežli prostě zjistit, že&nbsp;je&nbsp;to&nbsp;opravdu jeden z&nbsp;těch invalidů, kteří své svěží mládí trávili pod postelí.</span></p>
        <p class="chunk" data-nb-ref-number="275" id="chunk275" data-nb-words="14" data-nb-chars="81"><span class="idea" data-nb-ref-number="277" id="idea277" data-nb-words="14" data-nb-chars="81">Na&nbsp;všechny to&nbsp;působilo ohromným dojmem, a&nbsp;když poručík Dub mlčel, ozval se&nbsp;Švejk:</span></p>
        <p class="chunk" data-nb-ref-number="276" id="chunk276" data-nb-words="195" data-nb-chars="1163"><span class="idea" data-nb-ref-number="278" id="idea278" data-nb-words="195" data-nb-chars="1163">„Poslušně hlásím, pane lajtnant, že&nbsp;s&nbsp;takovým nočníkem byla jednou pěkná legrace v&nbsp;lázních Poděbradech. Vo&nbsp;tom se&nbsp;u&nbsp;nás vypravovalo na&nbsp;Vinohradech v&nbsp;hospodě. Tenkrát totiž začali vydávat v&nbsp;Poděbradech časopejsek ‚Nezávislost‘ a&nbsp;poděbradskej lekárník byl toho hlavní hlavou a&nbsp;redaktorem tam udělali ňákýho Ladislava Hájka Domažlickýho. A&nbsp;ten pan lekárník, to&nbsp;vám byl takovej podivín, že&nbsp;sbíral starý hrnce a&nbsp;jiný takový drobotiny, až&nbsp;byl samej muzeum. A&nbsp;von si&nbsp;jednou, ten Hájek Domažlickej, pozval na&nbsp;návštěvu do&nbsp;poděbradskejch lázní jednoho kamaráda, kterej taky psal do&nbsp;novin, a&nbsp;vožrali se&nbsp;tam spolu, poněvadž se&nbsp;už&nbsp;přes tejden neviděli, a&nbsp;ten mu&nbsp;slíbil, že&nbsp;mu&nbsp;za&nbsp;to&nbsp;pohoštění napíše fejton do&nbsp;tý&nbsp;‚Nezávislosti‘, do&nbsp;toho nezávislýho časopisu, ve&nbsp;kterým von byl vodvislej. A&nbsp;von mu&nbsp;ten jeho kamarád napsal takovej fejton vo&nbsp;takovým jednom sběrateli, jak našel v&nbsp;písku na&nbsp;břehu Labe starej nočník plechovej a&nbsp;myslel, že&nbsp;to&nbsp;přilbice svatýho Václava, a&nbsp;udělal s&nbsp;tím takovej rozruch, že&nbsp;se&nbsp;tam na&nbsp;to&nbsp;přijel podívat biskup Brynych z&nbsp;Hradce s&nbsp;procesím a&nbsp;s&nbsp;korouhvema. Ten lekárník poděbradskej myslil, že&nbsp;to&nbsp;padá na&nbsp;něho, a&nbsp;tak byli vobá, von a&nbsp;ten pan Hájek, ve&nbsp;při.“</span></p>
        <p class="chunk" data-nb-ref-number="277" id="chunk277" data-nb-words="17" data-nb-chars="95"><span class="idea" data-nb-ref-number="279" id="idea279" data-nb-words="17" data-nb-chars="95">Poručík Dub byl by&nbsp;nejraději srazil Švejka tam dolů, opanoval se&nbsp;však a&nbsp;rozkřikl se&nbsp;na&nbsp;všechny:</span></p>
        <p class="chunk" data-nb-ref-number="278" id="chunk278" data-nb-words="32" data-nb-chars="193"><span class="idea" data-nb-ref-number="280" id="idea280" data-nb-words="32" data-nb-chars="193">„Já vám povídám, abyste zde zbytečně nečuměli! Vy&nbsp;mě&nbsp;všichni ještě neznáte, ale až&nbsp;mne poznáte!&nbsp;– Vy&nbsp;zde zůstanete, Švejku,“ řekl hrozným hlasem, když Švejk s&nbsp;ostatními chtěl odejíti k&nbsp;vagónům.</span></p>
        <p class="chunk" data-nb-ref-number="279" id="chunk279" data-nb-words="13" data-nb-chars="75"><span class="idea" data-nb-ref-number="281" id="idea281" data-nb-words="13" data-nb-chars="75">Zůstali sami stát proti sobě a&nbsp;poručík Dub přemýšlel, co&nbsp;má&nbsp;říct strašného.</span></p>
        <p class="chunk" data-nb-ref-number="280" id="chunk280" data-nb-words="4" data-nb-chars="23"><span class="idea" data-nb-ref-number="282" id="idea282" data-nb-words="4" data-nb-chars="23">Švejk ho&nbsp;však předešel:</span></p>
        <p class="chunk" data-nb-ref-number="281" id="chunk281" data-nb-words="28" data-nb-chars="171"><span class="idea" data-nb-ref-number="283" id="idea283" data-nb-words="28" data-nb-chars="171">„Poslušně hlásím, pane lajtnant, kdyby nám aspoň tohle počasí vydrželo. Ve&nbsp;dne není moc horko a&nbsp;noci jsou taky docela příjemný, takže je&nbsp;to&nbsp;nejpříhodnější doba k&nbsp;válčení.“</span></p>
        <p class="chunk" data-nb-ref-number="282" id="chunk282" data-nb-words="7" data-nb-chars="40"><span class="idea" data-nb-ref-number="284" id="idea284" data-nb-words="7" data-nb-chars="40">Poručík Dub vytáhl revolver a&nbsp;otázal se:</span></p>
        <p class="chunk" data-nb-ref-number="283" id="chunk283" data-nb-words="2" data-nb-chars="10"><span class="idea" data-nb-ref-number="285" id="idea285" data-nb-words="2" data-nb-chars="10">„Znáš to?“</span></p>
        <p class="chunk" data-nb-ref-number="284" id="chunk284" data-nb-words="11" data-nb-chars="81"><span class="idea" data-nb-ref-number="286" id="idea286" data-nb-words="11" data-nb-chars="81">„Poslušně hlásím, pane lajtnant, znám. Pan obrlajtnant Lukáš má&nbsp;nemlich takovej.“</span></p>
        <p class="chunk" data-nb-ref-number="285" id="chunk285" data-nb-words="33" data-nb-chars="207"><span class="idea" data-nb-ref-number="287" id="idea287" data-nb-words="33" data-nb-chars="207">„Tak si&nbsp;to&nbsp;tedy, ty&nbsp;pacholku, pamatuj!“ vážně a&nbsp;důstojně řekl poručík Dub, zastrkuje opět revolver; „abys věděl, že&nbsp;by&nbsp;se&nbsp;ti&nbsp;mohlo stát něco velice nepříjemného, kdybys pokračoval v&nbsp;těch svých propagandách.“</span></p>
        <p class="chunk" data-nb-ref-number="286" id="chunk286" data-nb-words="5" data-nb-chars="33"><span class="idea" data-nb-ref-number="288" id="idea288" data-nb-words="5" data-nb-chars="33">Poručík Dub odcházel, opakuje si:</span></p>
        <p class="chunk" data-nb-ref-number="287" id="chunk287" data-nb-words="11" data-nb-chars="68"><span class="idea" data-nb-ref-number="289" id="idea289" data-nb-words="11" data-nb-chars="68">„Teď jsem mu&nbsp;to&nbsp;nejlépe řekl: v&nbsp;propagandách, ano, v&nbsp;propagandách!…“</span></p>
        <p class="chunk" data-nb-ref-number="288" id="chunk288" data-nb-words="32" data-nb-chars="194"><span class="idea" data-nb-ref-number="290" id="idea290" data-nb-words="32" data-nb-chars="194">Nežli Švejk vstoupí opět do&nbsp;svého vagónu, prochází se&nbsp;ještě chvíli a&nbsp;bručí k&nbsp;sobě: „Kam ho&nbsp;mám jenom zařadit?“ A&nbsp;čím dále tím jasněji vybavuje se&nbsp;Švejkovi pojmenování tohoto druhu: „poloprďoch“.</span></p>
        <p class="chunk" data-nb-ref-number="289" id="chunk289" data-nb-words="99" data-nb-chars="624"><span class="idea" data-nb-ref-number="291" id="idea291" data-nb-words="99" data-nb-chars="624">Ve&nbsp;vojenském slovníku slovo prďoch bývalo odedávna používáno s&nbsp;velkou láskou, a&nbsp;hlavně toto čestné nazvání patřilo plukovníkům nebo starším hejtmanům a&nbsp;majorům a&nbsp;bylo to&nbsp;jisté stupňování používaných slov „dědek prevítská“. Bez toho přídavného jména slovo dědek bylo laskavým oceněním starého plukovníka nebo majora, který hodně řval, ale přitom měl svoje vojáky rád a&nbsp;chránil je&nbsp;vůči jiným regimentům, když šlo hlavně o&nbsp;cizí patroly, které jeho vojáky vyzdvihovaly z&nbsp;putyk, když neměli přesčas. Dědek se&nbsp;staral o&nbsp;své vojáky, mináž musela být v&nbsp;pořádku, ale míval vždy nějakého koníčka; na&nbsp;něco si&nbsp;zased, a&nbsp;proto byl „dědek“.</span></p>
        <p class="chunk" data-nb-ref-number="290" id="chunk290" data-nb-words="19" data-nb-chars="122"><span class="idea" data-nb-ref-number="292" id="idea292" data-nb-words="19" data-nb-chars="122">Když ale dědek zbytečně sekýroval přitom mužstvo i&nbsp;šarže, vymýšlel si&nbsp;noční cvičení a&nbsp;podobné věci, byl „dědek prevítská“.</span></p>
        <p class="chunk" data-nb-ref-number="291" id="chunk291" data-nb-words="30" data-nb-chars="190"><span class="idea" data-nb-ref-number="293" id="idea293" data-nb-words="30" data-nb-chars="190">Z&nbsp;„prevítského dědka“, jako vyšší stupeň vývinu neřádnosti, sekatury a&nbsp;blbosti, stal se&nbsp;„prďoch“. To&nbsp;slovo znamenalo všechno, a&nbsp;veliký jest rozdíl mezi prďochem v&nbsp;civilu a&nbsp;prďochem na&nbsp;vojně.</span></p>
        <p class="chunk" data-nb-ref-number="292" id="chunk292" data-nb-words="58" data-nb-chars="368"><span class="idea" data-nb-ref-number="294" id="idea294" data-nb-words="58" data-nb-chars="368">První, civilní, jest též představeným a&nbsp;také ho&nbsp;tak všeobecně nazývají v&nbsp;úřadech sluhové i&nbsp;podřízení úředníci. To&nbsp;je&nbsp;filistr byrokrat, který vytýká například, že&nbsp;koncept není dobře vysušen pijákem a&nbsp;podobně. Je&nbsp;to&nbsp;vůbec blbě hovadský zjev v&nbsp;lidské společnosti, poněvadž přitom dělá takový mezek rozšafu, všemu chce rozumět, všechno dovede vyložit a&nbsp;nade vším se&nbsp;urazí.</span></p>
        <p class="chunk" data-nb-ref-number="293" id="chunk293" data-nb-words="56" data-nb-chars="340"><span class="idea" data-nb-ref-number="295" id="idea295" data-nb-words="56" data-nb-chars="340">Kdo byl na&nbsp;vojně, chápe ovšem ten rozdíl mezi tímto zjevem a&nbsp;prďochem v&nbsp;uniformě. Zde to&nbsp;slovo představovalo dědka, který byl „prevít“, skutečný prevít, šel na&nbsp;všechno ostře, ale zastavil se&nbsp;přesto před každou překážkou; vojáky neměl rád a&nbsp;zápasil s&nbsp;nimi marně, nedovedl si&nbsp;získat žádné autority, které se&nbsp;těšil „dědek“ i&nbsp;„dědek prevítská“.</span></p>
        <p class="chunk" data-nb-ref-number="294" id="chunk294" data-nb-words="52" data-nb-chars="322"><span class="idea" data-nb-ref-number="296" id="idea296" data-nb-words="52" data-nb-chars="322">U&nbsp;některých posádek, jako například v&nbsp;Tridentu, místo prďoch říkalo se&nbsp;„náš starej hajzl“. Ve&nbsp;všech případech šlo o&nbsp;osobu starší, a&nbsp;jestli Švejk nazval v&nbsp;duchu poručíka Duba poloprďochem, vystihl naprosto logicky, že&nbsp;jak do&nbsp;stáří, tak do&nbsp;hodnosti a&nbsp;vůbec do&nbsp;všeho schází poručíkovi Dubovi do&nbsp;prďocha ještě padesát procent.</span></p>
        <p class="chunk" data-nb-ref-number="295" id="chunk295" data-nb-words="42" data-nb-chars="266"><span class="idea" data-nb-ref-number="297" id="idea297" data-nb-words="42" data-nb-chars="266">S&nbsp;těmi myšlenkami, vraceje se&nbsp;ke&nbsp;svému vagónu, potkal pucfleka Kunerta, který měl opuchlou tvář a&nbsp;cosi nesrozumitelně breptal, že&nbsp;se&nbsp;právě srazil se&nbsp;svým pánem, poručíkem Dubem, který mu&nbsp;zčistajasna nafackoval, poněvadž prý má&nbsp;zjištěná fakta, že&nbsp;se&nbsp;stýká se&nbsp;Švejkem.</span></p>
        <p class="chunk" data-nb-ref-number="296" id="chunk296" data-nb-words="136" data-nb-chars="758"><span class="idea" data-nb-ref-number="298" id="idea298" data-nb-words="136" data-nb-chars="758">„V&nbsp;tomto případě,“ řekl klidně Švejk, „půjdeme k&nbsp;raportu. Ra­kouskej voják musí se&nbsp;dát fackovat jenom v&nbsp;určitejch případech. Ale von ten tvůj pán překročil všechny meze, jako to&nbsp;říkal starej Evžen Savojskej: ‚Potuď až&nbsp;votuď.‘ Teď ty&nbsp;musíš jít sám k&nbsp;raportu, a&nbsp;jestli nepudeš, tak ti&nbsp;sám nafackuju, abys věděl, co&nbsp;je&nbsp;to&nbsp;disciplína v&nbsp;armádě. V&nbsp;karlínskejch kasárnách bejval ňákej lajtnant Hausner a&nbsp;ten měl taky burše, a&nbsp;taky ho&nbsp;fackoval a&nbsp;kopal. Jednou byl ten burš tak zfackovanej, že&nbsp;byl z&nbsp;toho pitomej a&nbsp;hlásil se&nbsp;k&nbsp;raportu a&nbsp;u&nbsp;raportu vohlásil, že&nbsp;byl zkopanej, poněvadž von si&nbsp;to&nbsp;všechno plet, a&nbsp;ten jeho pán taky vopravdu dokázal, že&nbsp;on&nbsp;lže, že&nbsp;von ho&nbsp;v&nbsp;ten den nekopal, ale jenom fackoval, tak toho milýho burše pro křivý nařčení zavřeli na&nbsp;tři neděle.</span></p>
        <p class="chunk" data-nb-ref-number="297" id="chunk297" data-nb-words="46" data-nb-chars="258"><span class="idea" data-nb-ref-number="299" id="idea299" data-nb-words="46" data-nb-chars="258">Ale to&nbsp;na&nbsp;celý věci nic nemění,“ pokračoval Švejk, „to je&nbsp;zrovna to&nbsp;samý, vo&nbsp;čem vždycky vypravoval medik Houbička, že&nbsp;je&nbsp;to&nbsp;jedno, rozřezat v&nbsp;patalogickým ústavě ňákýho člověka, který se&nbsp;voběsil nebo votrávil. A&nbsp;já jdu s&nbsp;tebou. Pár facek dělá na&nbsp;vojně moc.“</span></p>
        <p class="chunk" data-nb-ref-number="298" id="chunk298" data-nb-words="11" data-nb-chars="62"><span class="idea" data-nb-ref-number="300" id="idea300" data-nb-words="11" data-nb-chars="62">Kunert úplně zpitoměl a&nbsp;dal se&nbsp;vést Švejkem k&nbsp;štábnímu vagónu.</span></p>
        <p class="chunk" data-nb-ref-number="299" id="chunk299" data-nb-words="7" data-nb-chars="40"><span class="idea" data-nb-ref-number="301" id="idea301" data-nb-words="7" data-nb-chars="40">Poručík Dub zařval, vykláněje se&nbsp;z&nbsp;okna:</span></p>
        <p class="chunk" data-nb-ref-number="300" id="chunk300" data-nb-words="4" data-nb-chars="27"><span class="idea" data-nb-ref-number="302" id="idea302" data-nb-words="4" data-nb-chars="27">„Co tady chcete, pacholci?“</span></p>
        <p class="chunk" data-nb-ref-number="301" id="chunk301" data-nb-words="12" data-nb-chars="75"><span class="idea" data-nb-ref-number="303" id="idea303" data-nb-words="12" data-nb-chars="75">„Chovej se&nbsp;důstojně,“ napomínal Švejk Kunerta a&nbsp;strkal ho&nbsp;napřed do&nbsp;vagónu.</span></p>
        <p class="chunk" data-nb-ref-number="302" id="chunk302" data-nb-words="11" data-nb-chars="61"><span class="idea" data-nb-ref-number="304" id="idea304" data-nb-words="11" data-nb-chars="61">V&nbsp;chodbě objevil se&nbsp;nadporučík Lukáš a&nbsp;za ním hejtman Ságner.</span></p>
        <p class="chunk" data-nb-ref-number="303" id="chunk303" data-nb-words="30" data-nb-chars="205"><span class="idea" data-nb-ref-number="305" id="idea305" data-nb-words="30" data-nb-chars="205">Nadporučík Lukáš, který už&nbsp;měl tolik se&nbsp;Švejkem, strašlivě se&nbsp;udivil, neboť Švejk netvářil se&nbsp;již tak dobromyslně vážně, jeho tvář neměla známý dobromyslný výraz, spíš znamení nových nepříjemných událostí.</span></p>
        <p class="chunk" data-nb-ref-number="304" id="chunk304" data-nb-words="10" data-nb-chars="69"><span class="idea" data-nb-ref-number="306" id="idea306" data-nb-words="10" data-nb-chars="69">„Poslušně hlásím, pane obrlajtnant,“ řekl Švejk, „věc jde k&nbsp;raportu.“</span></p>
        <p class="chunk" data-nb-ref-number="305" id="chunk305" data-nb-words="10" data-nb-chars="55"><span class="idea" data-nb-ref-number="307" id="idea307" data-nb-words="10" data-nb-chars="55">„Jenom zase neblbni, Švejku, já&nbsp;už&nbsp;toho mám také dost.“</span></p>
        <p class="chunk" data-nb-ref-number="306" id="chunk306" data-nb-words="34" data-nb-chars="213"><span class="idea" data-nb-ref-number="308" id="idea308" data-nb-words="34" data-nb-chars="213">„Račte dovolit,“ řekl Švejk, „jsem ordonancí vaší kumpanie, vy, račte dovolit, ráčíte být kompaniekomandantem jedenáctky. Já&nbsp;vím, že&nbsp;to&nbsp;vypadá děsně divně, ale já&nbsp;vím taky, že&nbsp;pan lajtnant Dub nalézá se&nbsp;pod vámi.“</span></p>
        <p class="chunk" data-nb-ref-number="307" id="chunk307" data-nb-words="24" data-nb-chars="156"><span class="idea" data-nb-ref-number="309" id="idea309" data-nb-words="24" data-nb-chars="156">„Vy jste se, Švejku, vůbec zbláznil,“ vpadl do&nbsp;jeho řeči nadporučík Lukáš, „vy jste vožralej, uděláte nejlepší, když odejdete! Rozumíš, ty&nbsp;blbe, ty&nbsp;hovado.“</span></p>
        <p class="chunk" data-nb-ref-number="308" id="chunk308" data-nb-words="46" data-nb-chars="286"><span class="idea" data-nb-ref-number="310" id="idea310" data-nb-words="46" data-nb-chars="286">„Poslušně hlásím, pane obrlajtnant,“ řekl Švejk, strkaje před sebou Kunerta, „vono to&nbsp;vypadá zrovna tak, jako když se&nbsp;jednou v&nbsp;Praze dělal pokus s&nbsp;ochranným rámem proti přejetí elektrikou. Ten pan vynálezce se&nbsp;sám na&nbsp;ten pokus vobětoval a&nbsp;potom muselo město platit jeho vdově odškodný.“</span></p>
        <p class="chunk" data-nb-ref-number="309" id="chunk309" data-nb-words="15" data-nb-chars="106"><span class="idea" data-nb-ref-number="311" id="idea311" data-nb-words="15" data-nb-chars="106">Hejtman Ságner, nevěda co&nbsp;říci, kýval přitom souhlasně hlavou, zatímco nadporučík Lukáš tvářil se&nbsp;zoufale.</span></p>
        <p class="chunk" data-nb-ref-number="310" id="chunk310" data-nb-words="95" data-nb-chars="595"><span class="idea" data-nb-ref-number="312" id="idea312" data-nb-words="95" data-nb-chars="595">„Všechno musí jít po&nbsp;raportu, poslušně hlásím, pane obrlajtnant,“ pokračoval neúprosně Švejk, „ještě v&nbsp;Brucku jste mně říkal, pane obrlajtnant, že&nbsp;když jsem ordonancí u&nbsp;kumpanie, že&nbsp;mám ještě jiný povinnosti než nějaký rozkazy. Že&nbsp;mám bejt vo&nbsp;všem, co&nbsp;se&nbsp;děje u&nbsp;kumpanie, informovanej. Na&nbsp;základě toho nařízení dovoluji si&nbsp;vám oznámit, pane obrlajtnant, že&nbsp;pan lajtnant Dub nafackoval mirnikstirniks svýmu buršovi. Já&nbsp;bych to, poslušně hlásím, pane obrlajtnant, třebas neříkal. Když já&nbsp;však vidím, že&nbsp;pan lajtnant Dub je&nbsp;přidělen pod vaše komando, tak jsem si&nbsp;umínil, že&nbsp;to&nbsp;musí jít po&nbsp;raportu.“</span></p>
        <p class="chunk" data-nb-ref-number="311" id="chunk311" data-nb-words="13" data-nb-chars="91"><span class="idea" data-nb-ref-number="313" id="idea313" data-nb-words="13" data-nb-chars="91">„Tohle je&nbsp;divná záležitost,“ řekl hejtman Ságner, „proč sem strkáte, Švejku, toho Kunerta.“</span></p>
        <p class="chunk" data-nb-ref-number="312" id="chunk312" data-nb-words="119" data-nb-chars="698"><span class="idea" data-nb-ref-number="314" id="idea314" data-nb-words="119" data-nb-chars="698">„Poslušně hlásím, pane batalionskomandante, že&nbsp;všechno musí jít po&nbsp;raportu. Von je&nbsp;pitomej, von byl zfackovanej panem lajtnantem Dubem, a&nbsp;von si&nbsp;to&nbsp;nemůže dovolit, aby sám šel k&nbsp;raportu. Poslušně hlásím, pane hauptmane, kdybyste se&nbsp;na&nbsp;něj podíval, jak se&nbsp;mu&nbsp;třesou kolena, von je&nbsp;celej neživej, že&nbsp;musí jít k&nbsp;tomu raportu. A&nbsp;nebejt mě, tak by&nbsp;se&nbsp;k&nbsp;tomu raportu snad vůbec nedostal, jako ten Kudela z&nbsp;Bytouchova, kterej za&nbsp;aktivní služby tak dlouho chodil k&nbsp;raportu, až&nbsp;byl přeloženej k&nbsp;maríně, kde se&nbsp;stal kornetem, a&nbsp;byl na&nbsp;ňákým vostrově potom, v&nbsp;Tichým oceánu, vyhlášenej jako dezertýr. Von se&nbsp;tam potom voženil a&nbsp;mluvil taky s&nbsp;cestovatelem Havlasou, kterej vůbec nepoznal, že&nbsp;to&nbsp;není domorodec.</span></p>
        <p class="chunk" data-nb-ref-number="313" id="chunk313" data-nb-words="116" data-nb-chars="639"><span class="idea" data-nb-ref-number="315" id="idea315" data-nb-words="116" data-nb-chars="639">Je&nbsp;to&nbsp;vůbec moc smutný, když má&nbsp;jít někdo kvůli takovejm pár blbejm fackám k&nbsp;raportu. Ale von vůbec sem nechtěl jít, poněvadž říkal, že&nbsp;sem nepude. Von je&nbsp;vůbec takovej ufackovanej burš, že&nbsp;ani neví, vo&nbsp;kterej facce se&nbsp;tady jedná. Von by&nbsp;sem byl vůbec nešel, von vůbec nechtěl jít k&nbsp;raportu, von si&nbsp;dá&nbsp;namlátit kolikrát ještě víc. Poslušně hlásím, pane hauptman, podívají se&nbsp;na&nbsp;něj, von už&nbsp;je&nbsp;z&nbsp;toho celej posranej. A&nbsp;na druhý straně zas, von si&nbsp;měl hned stěžovat, že&nbsp;dostal těch pár facek, ale von se&nbsp;nevodvážil, poněvadž věděl, že&nbsp;je&nbsp;to&nbsp;lepší, jako napsal ten jeden básník, bejt skromnou fialkou. Von totiž slouží u&nbsp;pana lajtnanta Duba.“</span></p>
        <p class="chunk" data-nb-ref-number="314" id="chunk314" data-nb-words="8" data-nb-chars="45"><span class="idea" data-nb-ref-number="316" id="idea316" data-nb-words="8" data-nb-chars="45">Strkaje Kunerta před sebe, řekl k&nbsp;němu Švejk:</span></p>
        <p class="chunk" data-nb-ref-number="315" id="chunk315" data-nb-words="7" data-nb-chars="37"><span class="idea" data-nb-ref-number="317" id="idea317" data-nb-words="7" data-nb-chars="37">„Netřes se&nbsp;pořád jako dub ve&nbsp;vosice!“</span></p>
        <p class="chunk" data-nb-ref-number="316" id="chunk316" data-nb-words="10" data-nb-chars="58"><span class="idea" data-nb-ref-number="318" id="idea318" data-nb-words="10" data-nb-chars="58">Hejtman Ságner otázal se&nbsp;Kunerta, jak se&nbsp;to&nbsp;vlastně stalo.</span></p>
        <p class="chunk" data-nb-ref-number="317" id="chunk317" data-nb-words="20" data-nb-chars="116"><span class="idea" data-nb-ref-number="319" id="idea319" data-nb-words="20" data-nb-chars="116">Kunert však prohlásil, třesa se&nbsp;na&nbsp;celém těle, že&nbsp;se&nbsp;mohou zeptat pana lajtnanta Duba, že&nbsp;mu&nbsp;ten vůbec nenafackoval.</span></p>
        <p class="chunk" data-nb-ref-number="318" id="chunk318" data-nb-words="14" data-nb-chars="88"><span class="idea" data-nb-ref-number="320" id="idea320" data-nb-words="14" data-nb-chars="88">Jidáš Kunert, stále třesa celým tělem, prohlásil dokonce, že&nbsp;si&nbsp;to&nbsp;Švejk vůbec vymyslil.</span></p>
        <p class="chunk" data-nb-ref-number="319" id="chunk319" data-nb-words="16" data-nb-chars="95"><span class="idea" data-nb-ref-number="321" id="idea321" data-nb-words="16" data-nb-chars="95">Této trapné události učinil konec poručík Dub, který se&nbsp;náhle objevil a&nbsp;rozeřval se&nbsp;na&nbsp;Kunerta:</span></p>
        <p class="chunk" data-nb-ref-number="320" id="chunk320" data-nb-words="6" data-nb-chars="39"><span class="idea" data-nb-ref-number="322" id="idea322" data-nb-words="6" data-nb-chars="39">„Chceš ještě dostat <em>novejch</em> pár facek?“</span></p>
        <p class="chunk" data-nb-ref-number="321" id="chunk321" data-nb-words="13" data-nb-chars="81"><span class="idea" data-nb-ref-number="323" id="idea323" data-nb-words="13" data-nb-chars="81">Věc byla tedy úplně jasnou a&nbsp;hejtman Ságner prostě k&nbsp;poručíkovi Dubovi prohlásil:</span></p>
        <p class="chunk" data-nb-ref-number="322" id="chunk322" data-nb-words="19" data-nb-chars="121"><span class="idea" data-nb-ref-number="324" id="idea324" data-nb-words="19" data-nb-chars="121">„Kunert ode dneška je&nbsp;přidělen k&nbsp;bataliónní kuchyni, a&nbsp;pokud se&nbsp;týká nového burše, obrať se&nbsp;na&nbsp;rechnungsfeldvébla Vaňka.“</span></p>
        <p class="chunk" data-nb-ref-number="323" id="chunk323" data-nb-words="10" data-nb-chars="60"><span class="idea" data-nb-ref-number="325" id="idea325" data-nb-words="10" data-nb-chars="60">Poručík Dub zasalutoval a&nbsp;jenom při odchodu řekl k&nbsp;Švejkovi:</span></p>
        <p class="chunk" data-nb-ref-number="324" id="chunk324" data-nb-words="6" data-nb-chars="35"><span class="idea" data-nb-ref-number="326" id="idea326" data-nb-words="6" data-nb-chars="35">„Sázím se, že&nbsp;budete jednou viset.“</span></p>
        <p class="chunk" data-nb-ref-number="325" id="chunk325" data-nb-words="11" data-nb-chars="80"><span class="idea" data-nb-ref-number="327" id="idea327" data-nb-words="11" data-nb-chars="80">Když odešel, obrátil se&nbsp;Švejk k&nbsp;nadporučíkovi Lukášovi jemným, přátelským tónem:</span></p>
        <p class="chunk" data-nb-ref-number="326" id="chunk326" data-nb-words="23" data-nb-chars="129"><span class="idea" data-nb-ref-number="328" id="idea328" data-nb-words="23" data-nb-chars="129">„V&nbsp;Mnichově Hradišti byl taky takovej jeden pán a&nbsp;taky tak s&nbsp;tím druhým mluvil, a&nbsp;von mu&nbsp;vodpověděl: ‚Na popravišti se&nbsp;sejdeme.‘“</span></p>
        <p class="chunk" data-nb-ref-number="327" id="chunk327" data-nb-words="24" data-nb-chars="138"><span class="idea" data-nb-ref-number="329" id="idea329" data-nb-words="24" data-nb-chars="138">„Švejku,“ řekl nadporučík Lukáš, „vy jste ale blbej, a&nbsp;neopovažte se&nbsp;mně říct, jak vy&nbsp;to&nbsp;máte ve&nbsp;zvyku: ‚Poslušně hlásím, že&nbsp;jsem blbej.‘“</span></p>
        <p class="chunk" data-nb-ref-number="328" id="chunk328" data-nb-words="30" data-nb-chars="164"><span class="idea" data-nb-ref-number="330" id="idea330" data-nb-words="30" data-nb-chars="164">„Frapant,“ ozval se&nbsp;hejtman Ságner nakláněje se&nbsp;v&nbsp;okně, a&nbsp;byl by&nbsp;tak rád od&nbsp;okna odstoupil, ale neměl již času, neboť zjevilo se&nbsp;to&nbsp;neštěstí: poručík Dub pod oknem.</span></p>
        <p class="chunk" data-nb-ref-number="329" id="chunk329" data-nb-words="21" data-nb-chars="130"><span class="idea" data-nb-ref-number="331" id="idea331" data-nb-words="21" data-nb-chars="130">Poručík Dub začal s&nbsp;tím, že&nbsp;velice lituje toho, jak hejtman Ságner odešel, nevyslechnuv jeho důvody o&nbsp;ofenzívě na&nbsp;východní frontě.</span></p>
        <p class="chunk" data-nb-ref-number="330" id="chunk330" data-nb-words="37" data-nb-chars="251"><span class="idea" data-nb-ref-number="332" id="idea332" data-nb-words="37" data-nb-chars="251">„Máme-li porozuměti obrovské ofenzívě,“ volal poručík Dub nahoru do&nbsp;okna, „musíme si&nbsp;uvědomit, jak se&nbsp;vyvinula ofenzíva koncem dubna. Museli jsme prolomit ruskou frontu a&nbsp;našli jsme nejvýhodnějším místem pro tento průlom frontu mezi Karpaty a&nbsp;Vislou.“</span></p>
        <p class="chunk" data-nb-ref-number="331" id="chunk331" data-nb-words="15" data-nb-chars="77"><span class="idea" data-nb-ref-number="333" id="idea333" data-nb-words="15" data-nb-chars="77">„Já se&nbsp;s&nbsp;tebou o&nbsp;to nehádám,“ odpověděl suše hejtman Ságner a&nbsp;odešel od&nbsp;okna.</span></p>
        <p class="chunk" data-nb-ref-number="332" id="chunk332" data-nb-words="32" data-nb-chars="175"><span class="idea" data-nb-ref-number="334" id="idea334" data-nb-words="32" data-nb-chars="175">Když se&nbsp;za&nbsp;půl hodiny nato pokračovalo v&nbsp;jízdě na&nbsp;Sanok, hejtman Ságner natáhl se&nbsp;na&nbsp;sedadlo a&nbsp;dělal, že&nbsp;spí, aby poručík Dub zatím zapomněl na&nbsp;své otřepané vývody o&nbsp;ofenzívě.</span></p>
        <p class="chunk" data-nb-ref-number="333" id="chunk333" data-nb-words="99" data-nb-chars="584"><span class="idea" data-nb-ref-number="335" id="idea335" data-nb-words="99" data-nb-chars="584">Ve&nbsp;vagóně se&nbsp;Švejkem scházel Baloun. Vyprosil si&nbsp;totiž dovolení vytřít chlebem kotel po&nbsp;guláši. Nalézal se&nbsp;nyní na&nbsp;voze s&nbsp;polními kuchyněmi v&nbsp;nepříjemné situaci, poněvadž přitom, jak se&nbsp;vlak hnul, vletěl po&nbsp;hlavě do&nbsp;kotle a&nbsp;nohy mu&nbsp;čouhaly přes kotel. Zvykl si&nbsp;však na&nbsp;tuto situaci a&nbsp;z&nbsp;kotle ozývalo se&nbsp;mlaskání, jako když ježek honí šváby, a&nbsp;později Balounův prosebný hlas: „Prosím vás, kamarádi, proboha, hoďte mi&nbsp;sem kousek chleba, ještě je&nbsp;tady moc vomáčky.“ Tato idyla trvala až&nbsp;do&nbsp;nejbližší stanice, kam přijeli již s&nbsp;kotlem 11.&nbsp;kumpanie vyčištěným, že&nbsp;se&nbsp;pocínování jen lesklo.</span></p>
        <p class="chunk" data-nb-ref-number="334" id="chunk334" data-nb-words="22" data-nb-chars="126"><span class="idea" data-nb-ref-number="336" id="idea336" data-nb-words="22" data-nb-chars="126">„Zaplať vám to&nbsp;pámbu, kamarádi,“ děkoval Baloun srdečně. „Vod tý&nbsp;doby, co&nbsp;jsem teď na&nbsp;vojně, ponejprv se&nbsp;na&nbsp;mě&nbsp;štěstí usmálo.“</span></p>
        <p class="chunk" data-nb-ref-number="335" id="chunk335" data-nb-words="61" data-nb-chars="378"><span class="idea" data-nb-ref-number="337" id="idea337" data-nb-words="61" data-nb-chars="378">A&nbsp;bylo také vskutku co&nbsp;říct. V&nbsp;Lupkovském průsmyku dostal se&nbsp;Baloun ku&nbsp;dvěma porcím guláše, nadporučík Lukáš projevil též svou spokojenost nad tím, že&nbsp;mu&nbsp;Baloun přinesl z&nbsp;důstojnické kuchyně netknutou mináž, a&nbsp;zanechal pro něho dobrou polovičku. Baloun byl úplně šťasten, klátil nohama, které vystrčil z&nbsp;vozu, a&nbsp;najednou se&nbsp;mu&nbsp;celá tahle vojna zdála býti něčím teplým, rodinným.</span></p>
        <p class="chunk" data-nb-ref-number="336" id="chunk336" data-nb-words="45" data-nb-chars="239"><span class="idea" data-nb-ref-number="338" id="idea338" data-nb-words="45" data-nb-chars="239">Kuchař kumpanie počal si&nbsp;z&nbsp;něho dělat legraci, že&nbsp;až&nbsp;se&nbsp;přijede do&nbsp;Sanoku, že&nbsp;se&nbsp;bude vařit večeře a&nbsp;ještě jeden oběd, poněvadž tu&nbsp;večeři a&nbsp;oběd mají k&nbsp;dobru za&nbsp;tu&nbsp;celou cestu, když to&nbsp;nedostali. Baloun jen souhlasně kýval hlavou a&nbsp;šeptal:</span></p>
        <p class="chunk" data-nb-ref-number="337" id="chunk337" data-nb-words="6" data-nb-chars="43"><span class="idea" data-nb-ref-number="339" id="idea339" data-nb-words="6" data-nb-chars="43">„Uvidíte, kamarádi, že&nbsp;nás pámbu neopustí.“</span></p>
        <p class="chunk" data-nb-ref-number="338" id="chunk338" data-nb-words="12" data-nb-chars="72"><span class="idea" data-nb-ref-number="340" id="idea340" data-nb-words="12" data-nb-chars="72">Všichni se&nbsp;tomu upřímně smáli a&nbsp;kuchař, sedě na&nbsp;polní kuchyni, zazpíval:</span></p>
        <p class="chunk" data-nb-ref-number="339" id="chunk339" data-nb-words="28" data-nb-chars="175"><em><span class="idea" data-nb-ref-number="341" id="idea341" data-nb-words="2" data-nb-chars="20">„Župajdijá, župajdá,<br></span>
<span class="idea" data-nb-ref-number="342" id="idea342" data-nb-words="4" data-nb-chars="23">šak nás pánbůh nezandá.<br></span>
<span class="idea" data-nb-ref-number="343" id="idea343" data-nb-words="4" data-nb-chars="22">Zandá-li nás do&nbsp;bláta,<br></span>
<span class="idea" data-nb-ref-number="344" id="idea344" data-nb-words="4" data-nb-chars="23">šak nás zasejc vydrápá…<br></span>
<span class="idea" data-nb-ref-number="345" id="idea345" data-nb-words="4" data-nb-chars="23">Zandá-li nás do&nbsp;houště,<br></span>
<span class="idea" data-nb-ref-number="346" id="idea346" data-nb-words="4" data-nb-chars="21">šak nás zase vykouše.<br></span>
<span class="idea" data-nb-ref-number="347" id="idea347" data-nb-words="2" data-nb-chars="19">Župajdijá, župajdá,<br></span>
<span class="idea" data-nb-ref-number="348" id="idea348" data-nb-words="4" data-nb-chars="24">šak nás pánbůh nezandá…“</span></em></p>
        <p class="chunk" data-nb-ref-number="340" id="chunk340" data-nb-words="30" data-nb-chars="187"><span class="idea" data-nb-ref-number="349" id="idea349" data-nb-words="30" data-nb-chars="187">Za&nbsp;stanicí Ščavne počaly se&nbsp;objevovat opět v&nbsp;údolích nové vojenské hřbitůvky. Pod Ščavne bylo vidět z&nbsp;vlaku kamenný kříž s&nbsp;bezhlavým Kristem Pánem, který ztratil hlavu při odstřelu trati.</span></p>
        <p class="chunk" data-nb-ref-number="341" id="chunk341" data-nb-words="28" data-nb-chars="169"><span class="idea" data-nb-ref-number="350" id="idea350" data-nb-words="28" data-nb-chars="169">Vlak zrychloval svou rychlost, žena se&nbsp;dolů údolím k&nbsp;Sanoku, obzory se&nbsp;rozšiřovaly a&nbsp;tím i&nbsp;četnějšími stávaly se&nbsp;celé skupiny rozbitých vesnic po&nbsp;obou stranách do&nbsp;kraje.</span></p>
        <p class="chunk" data-nb-ref-number="342" id="chunk342" data-nb-words="15" data-nb-chars="93"><span class="idea" data-nb-ref-number="351" id="idea351" data-nb-words="15" data-nb-chars="93">U&nbsp;Kulašné bylo vidět dole v&nbsp;říčce z&nbsp;železničního náspu zřícený, rozbitý vlak Červeného kříže.</span></p>
        <p class="chunk" data-nb-ref-number="343" id="chunk343" data-nb-words="27" data-nb-chars="166"><span class="idea" data-nb-ref-number="352" id="idea352" data-nb-words="27" data-nb-chars="166">Baloun vytřeštil na&nbsp;to&nbsp;oči a&nbsp;zejména se&nbsp;podivil na&nbsp;rozházené dole části lokomotivy. Komín byl zaražen do&nbsp;železničního náspu a&nbsp;vyčuhoval z&nbsp;něho ven jako osumadvacítka.</span></p>
        <p class="chunk" data-nb-ref-number="344" id="chunk344" data-nb-words="15" data-nb-chars="94"><span class="idea" data-nb-ref-number="353" id="idea353" data-nb-words="15" data-nb-chars="94">Tento zjev vzbudil též pozornost ve&nbsp;vagóně, kde byl Švejk. Nejvíce se&nbsp;rozčilil kuchař Jurajda:</span></p>
        <p class="chunk" data-nb-ref-number="345" id="chunk345" data-nb-words="8" data-nb-chars="49"><span class="idea" data-nb-ref-number="354" id="idea354" data-nb-words="8" data-nb-chars="49">„Copak se&nbsp;smí střílet do&nbsp;vagónů Červeného kříže?“</span></p>
        <p class="chunk" data-nb-ref-number="346" id="chunk346" data-nb-words="129" data-nb-chars="717"><span class="idea" data-nb-ref-number="355" id="idea355" data-nb-words="129" data-nb-chars="717">„Nesmí, ale může,“ řekl Švejk, „šusa to&nbsp;byla dobrá, a&nbsp;von se&nbsp;pak každej vomluví, že&nbsp;to&nbsp;bylo v&nbsp;noci a&nbsp;že ten červenej kříž není vidět. Vono je&nbsp;vůbec moc věcí na&nbsp;světě, který se&nbsp;nesmějí dělat, ale můžou se&nbsp;provádět. Hlavní věc, aby to&nbsp;každej zkusil, jestli se&nbsp;mu&nbsp;to&nbsp;povede, když to&nbsp;nesmí, aby to&nbsp;moh. Vo&nbsp;císařskejch manévrech na&nbsp;Písecku přišel takovej rozkaz, že&nbsp;se&nbsp;nesmějí vojáci na&nbsp;pochodu vázat do&nbsp;kozelce. Ale náš hejtman na&nbsp;to&nbsp;přišel, že&nbsp;se&nbsp;to&nbsp;může, poněvadž takovej rozkaz byl strašně směšnej, to&nbsp;moh každej lehko pochopit, že&nbsp;do&nbsp;kozelce svázanej voják nemůže mašírovat. Tak von vlastně ten befel nevobcházel, dával jednoduše a&nbsp;rozumně svázaný vojáky do&nbsp;kozelce házet do&nbsp;vozů vod trénu a&nbsp;mašírovalo se&nbsp;s&nbsp;nima dál.</span></p>
        <p class="chunk" data-nb-ref-number="347" id="chunk347" data-nb-words="320" data-nb-chars="1741"><span class="idea" data-nb-ref-number="356" id="idea356" data-nb-words="320" data-nb-chars="1741">Nebo takovejhle případ, co&nbsp;se&nbsp;stal v&nbsp;naší ulici před pěti šesti lety. Tam bydlel nějakej pan Karlík v&nbsp;prvním patře. O&nbsp;poschodí vejš moc hodnej člověk, nějakej konzervatorista Mikeš. Von měl moc rád ženský a&nbsp;taky mezi jinejma počal chodit za&nbsp;dcerou toho pana Karlíka, kterej měl špeditérství a&nbsp;cukrářství a&nbsp;taky měl někde na&nbsp;Moravě knihařství pod ňákou docela cizou firmou. Když se&nbsp;ten pan Karlík dověděl, že&nbsp;ten konzervatorista mu&nbsp;chodí za&nbsp;dcerou, tak ho&nbsp;navštívil v&nbsp;bytě a&nbsp;řek mu: ‚Vy si&nbsp;mou dceru nesmíte vzít, vy&nbsp;jeden votrapo. Já&nbsp;vám ji&nbsp;nedám!‘ ‚Dobrá,‘ vodpověděl mu&nbsp;pan Mikeš; ‚když si&nbsp;ji&nbsp;nesmím vzít, co&nbsp;mám dělat, mám se&nbsp;roztrhat?‘ Za&nbsp;dva měsíce přišel pan Karlík znova a&nbsp;přived si&nbsp;svou manželku a&nbsp;voba mu&nbsp;řekli jednohlasně: ‚Vy pacholku, vy&nbsp;jste připravil naši dceru vo&nbsp;čest.‘ ‚Zajisté,‘ odpověděl on&nbsp;jim na&nbsp;to, ‚dovolil jsem si&nbsp;ji&nbsp;zkurvit, milostivá paní.‘ Ten pan Karlík začal na&nbsp;něj zbytečně řvát, že&nbsp;mu&nbsp;přece říkal, že&nbsp;si&nbsp;ji&nbsp;nesmí vzít, že&nbsp;mu&nbsp;ji&nbsp;nedá, ale von mu&nbsp;docela správně vodpověděl, že&nbsp;si&nbsp;ji&nbsp;taky neveme, a&nbsp;tenkrát že&nbsp;nebyla vo&nbsp;tom žádná řeč, co&nbsp;s&nbsp;ní může dělat. Že&nbsp;se&nbsp;vo&nbsp;tom nejednalo, von že&nbsp;drží slovo, aby byli bez starosti, že&nbsp;von ji&nbsp;nechce, že&nbsp;je&nbsp;charakter, že&nbsp;není kam vítr, tam plášť, a&nbsp;že drží slovo, že&nbsp;když něco řekne, že&nbsp;je&nbsp;to&nbsp;svatý. A&nbsp;jestli bude kvůli tomu pronásledovanej, tak že&nbsp;si&nbsp;z&nbsp;toho taky nic nedělá, poněvadž má&nbsp;svědomí čistý a&nbsp;jeho nebožka maminka ještě na&nbsp;smrtelný posteli ho&nbsp;zapřísahala, aby nikdy v&nbsp;životě nelhal, a&nbsp;von že&nbsp;jí&nbsp;to&nbsp;slíbil rukoudáním a&nbsp;taková přísaha že&nbsp;je&nbsp;platná. V&nbsp;jeho rodině že&nbsp;vůbec nikdo nelhal a&nbsp;von měl taky vždycky ve&nbsp;škole z&nbsp;mravnýho chování nejlepší známku. Tedy tady vidíte, že&nbsp;se&nbsp;leccos nesmí, ale může, a&nbsp;že cesty můžou býti rozličné, jenom vůli mějme všichni rovnou.“</span></p>
        <p class="chunk" data-nb-ref-number="348" id="chunk348" data-nb-words="105" data-nb-chars="682"><span class="idea" data-nb-ref-number="357" id="idea357" data-nb-words="105" data-nb-chars="682">„Milí přátelé,“ řekl jednoroční dobrovolník, který si&nbsp;dělal horlivě poznámky, „všechno špatné má&nbsp;i&nbsp;dobrou stránku. Tento do&nbsp;povětří vyhozený, polospálený a&nbsp;z&nbsp;náspu svržený vlak Červeného kříže obohacuje slavné dějiny našeho bataliónu o&nbsp;nový hrdinný čin budoucnosti. Představuji si, že&nbsp;asi tak 16.&nbsp;září, jak jsem si&nbsp;již učinil poznámku, přihlásí se&nbsp;od&nbsp;každé kumpanie našeho bataliónu několik prostých vojínů pod vedením kaprála, že&nbsp;vyhodí pancéřový vlak nepřítele, který nás ostřeluje a&nbsp;brání našemu přechodu přes řeku. Čestně vyplnili svůj úkol, převléknuti za&nbsp;sedláky&nbsp;– Co&nbsp;to&nbsp;vidím,“ zvolal jednoroční dobrovolník, dívaje se&nbsp;do&nbsp;svých poznámek. „Jak se&nbsp;mně sem dostal náš pan Vaněk?</span></p>
        <p class="chunk" data-nb-ref-number="349" id="chunk349" data-nb-words="274" data-nb-chars="1841"><span class="idea" data-nb-ref-number="358" id="idea358" data-nb-words="274" data-nb-chars="1841">Poslyšte, pane rechnungsfeldvébl,“ obrátil se&nbsp;na&nbsp;Vaňka, „jaký krásný článeček bude o&nbsp;vás v&nbsp;dějinách bataliónu. Tuším, že&nbsp;už&nbsp;jste tam jednou, ale tohle bude rozhodně lepší a&nbsp;vydatnější.“ Jednoroční dobrovolník četl povýšeným hlasem: „<em>Hrdinná smrt účetního šikovatele Vaňka</em>. K&nbsp;odvážnému podniku, vyhození nepřátelského pancéřového vlaku, přihlásil se&nbsp;též účetní šikovatel Vaněk, jsa převlečen jako ostatní v&nbsp;selský kroj. Přivozeným výbuchem byl omráčen, a&nbsp;když se&nbsp;probral z&nbsp;mrákot, viděl se&nbsp;obklopen nepřítelem, který ho&nbsp;okamžitě dopravil do&nbsp;štábu nepřátelské divize, kde tváří v&nbsp;tvář smrti odepřel jakéhokoliv vysvětlení o&nbsp;postavení a&nbsp;síle našeho vojska. Poněvadž nalézal se&nbsp;v&nbsp;převlečení, byl odsouzen jako vyzvědač k&nbsp;oběšení provazem, kterýžto trest, vzhledem k&nbsp;jeho vysoké hodnosti, byl mu&nbsp;změněn k&nbsp;smrti zastřelením. Exekuce byla ihned vykonána u&nbsp;hřbitovní zdi a&nbsp;statečný účetní šikovatel Vaněk žádal, aby mu&nbsp;nebyly zavázány oči. Na&nbsp;otázku, má-li nějaké přání, odpověděl: ‚Vyřiďte prostřednictvím parlamentáře mému bataliónu můj poslední pozdrav a&nbsp;že umírám s&nbsp;přesvědčením, že&nbsp;náš batalión bude pokračovati na&nbsp;své vítězné cestě. Dále vyřiďte panu hejtmanovi Ságnerovi, že&nbsp;podle posledního rozkazu po&nbsp;brigádě zvyšuje se&nbsp;porce konzerv denně na&nbsp;dvě a&nbsp;půl konzervy na&nbsp;jednoho muže.‘ Tak umřel náš účetní šikovatel Vaněk, vzbudiv svou poslední větou panický strach u&nbsp;nepřítele, který se&nbsp;domníval, že&nbsp;bráně našemu přechodu přes řeku, odřezuje nás od&nbsp;zásobovacích bodů, způsobuje nám brzké vyhladovění a&nbsp;tím i&nbsp;demoralizaci v&nbsp;našich řadách.&nbsp;– O&nbsp;jeho klidu, s&nbsp;kterým hleděl smrti vstříc, svědčí ta&nbsp;okolnost, že&nbsp;hrál s&nbsp;nepřátelskými štábními důstojníky před svou popravou cvika. ‚Mnou vyhraný obnos odevzdejte ruskému Červenému kříži,‘ řekl, stoje již před hlavněmi ručnic. Tato šlechetná velkomyslnost pohnula přítomné vojenské zástupce až&nbsp;k&nbsp;slzám.</span></p>
        <p class="chunk" data-nb-ref-number="350" id="chunk350" data-nb-words="44" data-nb-chars="300"><span class="idea" data-nb-ref-number="359" id="idea359" data-nb-words="44" data-nb-chars="300">Odpusťte, pane Vaňku,“ pokračoval jednoroční dobrovolník, „že jsem si&nbsp;dovolil disponovat s&nbsp;vašimi vyhranými penězi. Přemýšlel jsem o&nbsp;tom, má-li se&nbsp;to&nbsp;snad odevzdat rakouskému Červenému kříži, ale konečně předpokládám, že&nbsp;ze&nbsp;stanoviska lidskosti je&nbsp;to&nbsp;jedno, jen když se&nbsp;to&nbsp;odevzdá humánní instituci.“</span></p>
        <p class="chunk" data-nb-ref-number="351" id="chunk351" data-nb-words="32" data-nb-chars="184"><span class="idea" data-nb-ref-number="360" id="idea360" data-nb-words="32" data-nb-chars="184">„Moh to&nbsp;ten náš nebožtík,“ řekl Švejk, „vodevzdat polívkovýmu ústavu města Prahy, ale takhle je&nbsp;to&nbsp;přeci jen lepší, von by&nbsp;si&nbsp;třeba pan starosta za&nbsp;ten vobnos koupil jitrnici na&nbsp;gábl.“</span></p>
        <p class="chunk" data-nb-ref-number="352" id="chunk352" data-nb-words="7" data-nb-chars="51"><span class="idea" data-nb-ref-number="361" id="idea361" data-nb-words="7" data-nb-chars="51">„Inu, krade se&nbsp;všude,“ řekl telefonista Chodounský.</span></p>
        <p class="chunk" data-nb-ref-number="353" id="chunk353" data-nb-words="82" data-nb-chars="519"><span class="idea" data-nb-ref-number="362" id="idea362" data-nb-words="82" data-nb-chars="519">„Hlavně se&nbsp;krade u&nbsp;Červeného kříže,“ s&nbsp;velkou zlostí prohlásil kuchař Jurajda. „Měl jsem v&nbsp;Brucku známého kuchaře, který vařil pro sestřičky v&nbsp;baráku, a&nbsp;ten mně říkal, jak představená těch sestřiček a&nbsp;vrchní ošetřovatelky posílají domů celé bedny malaga a&nbsp;čokolády. To&nbsp;nese sama sebou příležitost, to&nbsp;je&nbsp;sebeurčení člověka. Každý člověk prodělává ve&nbsp;svém nekonečném životě nesčíslné přeměny a&nbsp;jednou musí se&nbsp;objevit na&nbsp;tomto světě jako zloděj, v&nbsp;určitých obdobích své činnosti. Sám jsem již prodělal toto jedno období.“</span></p>
        <p class="chunk" data-nb-ref-number="354" id="chunk354" data-nb-words="9" data-nb-chars="61"><span class="idea" data-nb-ref-number="363" id="idea363" data-nb-words="9" data-nb-chars="61">Kuchař okultista Jurajda vytáhl ze&nbsp;svého baťohu láhev koňaku.</span></p>
        <p class="chunk" data-nb-ref-number="355" id="chunk355" data-nb-words="49" data-nb-chars="299"><span class="idea" data-nb-ref-number="364" id="idea364" data-nb-words="49" data-nb-chars="299">„Zde vidíte,“ řekl, otvíraje láhev, „neomylný důkaz mého tvrzení. Vzal jsem ji&nbsp;před odjezdem z&nbsp;důstojnické mináže. Koňak jest nejlepší známky a&nbsp;mělo se&nbsp;ho&nbsp;používati k&nbsp;cukrovým polevům na&nbsp;linecké dorty. Byl však předurčen k&nbsp;tomu, abych ho&nbsp;ukradl, stejně jako já&nbsp;jsem byl předurčen státi se&nbsp;zlodějem.“</span></p>
        <p class="chunk" data-nb-ref-number="356" id="chunk356" data-nb-words="23" data-nb-chars="146"><span class="idea" data-nb-ref-number="365" id="idea365" data-nb-words="23" data-nb-chars="146">„A&nbsp;taky by&nbsp;to&nbsp;nebylo špatný,“ ozval se&nbsp;Švejk, „kdybychom byli předurčeni k&nbsp;tomu, abychom byli vašema spoluviníkama, já&nbsp;alespoň mám takový tušení.“</span></p>
        <p class="chunk" data-nb-ref-number="357" id="chunk357" data-nb-words="59" data-nb-chars="334"><span class="idea" data-nb-ref-number="366" id="idea366" data-nb-words="59" data-nb-chars="334">A&nbsp;předurčení se&nbsp;opravdu ukázalo. Láhev šla kolem přes protest účetního šikovatele Vaňka, který tvrdil, že&nbsp;se&nbsp;má&nbsp;pít koňak z&nbsp;esšálku a&nbsp;spravedlivě rozdělit, poněvadž je&nbsp;jich všech dohromady na&nbsp;láhev pět, takže při lichém čísle se&nbsp;lehce může stát, že&nbsp;se&nbsp;někdo určitě o&nbsp;jeden lok z&nbsp;láhve víc napije nežli ti&nbsp;druzí, k&nbsp;čemuž podotkl Švejk:</span></p>
        <p class="chunk" data-nb-ref-number="358" id="chunk358" data-nb-words="21" data-nb-chars="120"><span class="idea" data-nb-ref-number="367" id="idea367" data-nb-words="21" data-nb-chars="120">„To je&nbsp;pravda, jestli chce mít pan Vaněk sudý číslo, tak ať&nbsp;vystoupí ze&nbsp;spolku, aby nebyly žádný nepříjemnosti a&nbsp;hádky.“</span></p>
        <p class="chunk" data-nb-ref-number="359" id="chunk359" data-nb-words="37" data-nb-chars="237"><span class="idea" data-nb-ref-number="368" id="idea368" data-nb-words="37" data-nb-chars="237">Vaněk tedy odvolal svůj návrh a&nbsp;podal jiný, velkodušný, aby se&nbsp;dárce Jurajda umístil do&nbsp;takového pořadí, aby se&nbsp;mohl napíti dvakrát, což způsobilo bouři odporu, poněvadž se&nbsp;již Jurajda jednou napil, ochutnávaje koňak při otevírání lahve.</span></p>
        <p class="chunk" data-nb-ref-number="360" id="chunk360" data-nb-words="22" data-nb-chars="141"><span class="idea" data-nb-ref-number="369" id="idea369" data-nb-words="22" data-nb-chars="141">Konečně byl přijat návrh jednoročního dobrovolníka pít podle abecedy, což odůvodnil tím, že&nbsp;jest to&nbsp;též jisté předurčení, jak se&nbsp;kdo jmenuje.</span></p>
        <p class="chunk" data-nb-ref-number="361" id="chunk361" data-nb-words="33" data-nb-chars="211"><span class="idea" data-nb-ref-number="370" id="idea370" data-nb-words="33" data-nb-chars="211">Láhev dorazil Chodounský, prvý v&nbsp;abecedě, provázen hrozivým zrakem Vaňka, který si&nbsp;vypočítával, že&nbsp;když je&nbsp;poslední, že&nbsp;bude mít o&nbsp;jeden lok víc, což byla hrubá matematická chyba, poněvadž bylo jednadvacet loků.</span></p>
        <p class="chunk" data-nb-ref-number="362" id="chunk362" data-nb-words="25" data-nb-chars="177"><span class="idea" data-nb-ref-number="371" id="idea371" data-nb-words="25" data-nb-chars="177">Potom hráli obyčejného cvika ze&nbsp;tří karet; objevilo se, že&nbsp;jednoroční dobrovolník používá přitom při každém rabování nábožných průpovídek z&nbsp;Písma svatého. Rabuje spodka, zvolal:</span></p>
        <p class="chunk" data-nb-ref-number="363" id="chunk363" data-nb-words="17" data-nb-chars="98"><span class="idea" data-nb-ref-number="372" id="idea372" data-nb-words="17" data-nb-chars="98">„Pane, ponechejž mně tohoto spodka i&nbsp;tohoto léta, ať&nbsp;jejž okopám a&nbsp;ohnojím, ať&nbsp;mně přinese ovoce.“</span></p>
        <p class="chunk" data-nb-ref-number="364" id="chunk364" data-nb-words="13" data-nb-chars="84"><span class="idea" data-nb-ref-number="373" id="idea373" data-nb-words="13" data-nb-chars="84">Když mu&nbsp;bylo vytýkáno, že&nbsp;dokonce se&nbsp;odvážil rabovat osmičku, zvolal hlasem velikým:</span></p>
        <p class="chunk" data-nb-ref-number="365" id="chunk365" data-nb-words="53" data-nb-chars="327"><span class="idea" data-nb-ref-number="374" id="idea374" data-nb-words="53" data-nb-chars="327">„Ale žena některá, mající grošů deset, ztratila-li by&nbsp;jeden groš, zdaliž nezazže svíce a&nbsp;nehledá pilně, dokud nenalezne? A&nbsp;když nalezne, svolá sousedy a&nbsp;přítelkyně, řkouc: ‚Spolu radujte se&nbsp;se&nbsp;mnou, neboť rabovala jsem osmičku a&nbsp;v&nbsp;kartách přikoupila trumfového krále s&nbsp;esem!‘&nbsp;– Tak sem dejte ty&nbsp;karty, spadli jste tam všichni.“</span></p>
        <p class="chunk" data-nb-ref-number="366" id="chunk366" data-nb-words="94" data-nb-chars="584"><span class="idea" data-nb-ref-number="375" id="idea375" data-nb-words="94" data-nb-chars="584">Jednoroční dobrovolník Marek měl opravdu velké štěstí v&nbsp;kartách. Zatímco druzí přebíjeli si&nbsp;trumfy navzájem, on&nbsp;bil jejich přebité trumfy vždy nejvyšším trumfem, takže tam jeden za&nbsp;druhým padali a&nbsp;on bral sázku za&nbsp;sázkou a&nbsp;volal k&nbsp;poraženým: „A&nbsp;zemětřesení veliká budou po&nbsp;místech, a&nbsp;hladové a&nbsp;morové hrůzy a&nbsp;zázrakové z&nbsp;nebe velicí.“ Konečně už&nbsp;toho měli dost, přestali hrát, když telefonista Chodounský prohrál svůj žold na&nbsp;půl roku napřed. Byl nad tím zdrcen a&nbsp;jednoroční dobrovolník žádal na&nbsp;něm úpisy, že&nbsp;při vyplácení žoldu účetní šikovatel Vaněk vyplatí žold Chodounského jemu.</span></p>
        <p class="chunk" data-nb-ref-number="367" id="chunk367" data-nb-words="26" data-nb-chars="150"><span class="idea" data-nb-ref-number="376" id="idea376" data-nb-words="26" data-nb-chars="150">„Neboj se, Chodounský,“ těšil ho&nbsp;Švejk. „Když budeš mít štěstí, tak padneš při prvním gefechtu a&nbsp;Marek utře hubu vo&nbsp;tvoje lénungy, jen mu&nbsp;to&nbsp;podepiš.“</span></p>
        <p class="chunk" data-nb-ref-number="368" id="chunk368" data-nb-words="12" data-nb-chars="82"><span class="idea" data-nb-ref-number="377" id="idea377" data-nb-words="12" data-nb-chars="82">Zmínka o&nbsp;padnutí dotkla se&nbsp;Chodounského velice nepříjemně, takže řekl s&nbsp;určitostí:</span></p>
        <p class="chunk" data-nb-ref-number="369" id="chunk369" data-nb-words="24" data-nb-chars="151"><span class="idea" data-nb-ref-number="378" id="idea378" data-nb-words="24" data-nb-chars="151">„Já nemůžu padnout, protože jsem telefonista, a&nbsp;telefonisti jsou vždycky v&nbsp;blindáži a&nbsp;dráty se&nbsp;natahujou nebo chyby se&nbsp;hledají vždycky až&nbsp;po&nbsp;gefechtu.“</span></p>
        <p class="chunk" data-nb-ref-number="370" id="chunk370" data-nb-words="66" data-nb-chars="422"><span class="idea" data-nb-ref-number="379" id="idea379" data-nb-words="66" data-nb-chars="422">Jednoroční dobrovolník zmínil se, že&nbsp;telefonisti právě naopak vydáni jsou velkému nebezpečí a&nbsp;že hlavně na&nbsp;telefonisty má&nbsp;spadeno vždy nepřátelské dělostřelectvo. Žádný telefonista není jist ve&nbsp;své blindáži. Kdyby byli deset metrů pod zemí, tak ho&nbsp;tam nepřátelská artilérie přece najde. Že&nbsp;telefonisti hynou jako kroupy v&nbsp;dešti v&nbsp;létě, o&nbsp;tom svědčí, že&nbsp;když opouštěl Bruck, tak právě tam otvírali 28.&nbsp;kurs pro telefonisty.</span></p>
        <p class="chunk" data-nb-ref-number="371" id="chunk371" data-nb-words="13" data-nb-chars="88"><span class="idea" data-nb-ref-number="380" id="idea380" data-nb-words="13" data-nb-chars="88">Chodounský díval se&nbsp;před sebe utrápeně, což pohnulo Švejka k&nbsp;přátelskému, dobrému slovu:</span></p>
        <p class="chunk" data-nb-ref-number="372" id="chunk372" data-nb-words="5" data-nb-chars="31"><span class="idea" data-nb-ref-number="381" id="idea381" data-nb-words="5" data-nb-chars="31">„Máš to&nbsp;zkrátka pěknej švindl.“</span></p>
        <p class="chunk" data-nb-ref-number="373" id="chunk373" data-nb-words="3" data-nb-chars="28"><span class="idea" data-nb-ref-number="382" id="idea382" data-nb-words="3" data-nb-chars="28">Chodounský odpověděl vlídně:</span></p>
        <p class="chunk" data-nb-ref-number="374" id="chunk374" data-nb-words="2" data-nb-chars="17"><span class="idea" data-nb-ref-number="383" id="idea383" data-nb-words="2" data-nb-chars="17">„Kušte, tetičko.“</span></p>
        <p class="chunk" data-nb-ref-number="375" id="chunk375" data-nb-words="36" data-nb-chars="239"><span class="idea" data-nb-ref-number="384" id="idea384" data-nb-words="36" data-nb-chars="239">„Podívám se&nbsp;na&nbsp;písmenu <em>Ch</em> ve&nbsp;svých poznámkách o&nbsp;dějinách bataliónu… Chodounský&nbsp;– Chodounský, hm, aha, tady to&nbsp;máme: ‚Telefonista Chodounský, zasypán minou. Telefonuje ze&nbsp;své hrobky na&nbsp;štáb: Umírám a&nbsp;gratuluji svému bataliónu k&nbsp;vítězství!‘“</span></p>
        <p class="chunk" data-nb-ref-number="376" id="chunk376" data-nb-words="36" data-nb-chars="213"><span class="idea" data-nb-ref-number="385" id="idea385" data-nb-words="36" data-nb-chars="213">„To ti&nbsp;musí stačit,“ řekl Švejk, „nebo chceš ještě něco k&nbsp;tomu doplnit? Pamatuješ se&nbsp;na&nbsp;toho telefonistu z&nbsp;Titaniku, kterej, když už&nbsp;loď se&nbsp;potápěla, pořád telefonoval dolů do&nbsp;zatopený kuchyně, kdy už&nbsp;bude voběd?“</span></p>
        <p class="chunk" data-nb-ref-number="377" id="chunk377" data-nb-words="27" data-nb-chars="191"><span class="idea" data-nb-ref-number="386" id="idea386" data-nb-words="27" data-nb-chars="191">„Mně na&nbsp;tom nesejde,“ řekl jednoroční dobrovolník, „popřípadě se&nbsp;může předsmrtný výrok Chodounského doplnit tím, že&nbsp;on&nbsp;nakonec zvolá do&nbsp;telefonu: ‚Pozdravujte ode mne naši železnou brigádu!‘“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./osudy_dobreho_vojaka_svejka_iii_iv_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>